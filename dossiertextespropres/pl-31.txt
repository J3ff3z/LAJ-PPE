
HTTP/2 200 date: Sun, 04 Jan 2026 17:29:44 GMT content-type: text/html;
.com/report/v4?s=rYe9NDUjjfROuQpvFQ1xBUwZRh7O8N2KRnT8pi5ZeQt%2BKzk40dukZ9Zd%2BhC
yqJddAkGkuqPE3BCA5wclPCdUjeHLPpai1GNWdCbsYZI4Gm7dv7WR3rziKY3VnqzvVIPoJQ%3D%3D"}]
wymagana jest włączona obsługa JavaScript

O Teologii Politycznej
—Rocznik - Archiwum
—Tygodnik
—Powiedzieli o nas
—Redakcja
Instytut Kultury św. Jana Pawła II – Angelicum (Rzym)
Namalować katolicyzm od nowa
Księgarnia
Galeria
Numer konta
Kontakt
Newsletter
% podatku OPP


Zamknij wyszukiwarkę

EN

Dorota Lekka: Czy brzydka sztuka to grzech? Sztuka sakralna i piękno w
dokumentach Kościoła

„Każesz malować obraz swój”
Udostępnij

Drukuj
Pobierz
Dorota Lekka: Czy brzydka sztuka to grzech? Sztuka sakralna i piękno w
dokumentach Kościoła

Brzydota uniemożliwia poznanie Bożego piękna, oddala, zamiast umożliwiać
spotkanie i przeczy podstawowemu zadaniu wspólnoty Kościoła jakim jest
przepowiadanie i objawianie Bożej wspaniałości. Taka sztuka nie realizuje
swojego podstawowego celu, jakim jest prowadzenie do wiary, uwielbienia i
miłowania Boga – pisze Dorota Lekka, przybliżając wskazania zawarte w
dokumentach Kościoła na temat sztuki sakralnej.

Niezwykle ważnym dokumentem dla chrześcijańskiego spojrzenia i zrozumienia
bogatej relacji pomiędzy sztuką i religią jest Konstytucja o liturgii Soboru
Watykańskiego II Sacrosanctum concilium (dalej: KL). Dokonała ona bowiem .
rozróżnienia pomiędzy sztuką sakralną a religijną, określając pierwszą z nich,
jako szczyt sztuki religijnej (por. KL 122).

Do dzieł sztuki religijnej zalicza się wszelkie artefakty kulturowe wskazujące
na idee religijne. Zaś dla zdefiniowania sztuki sakralnej kluczowe znaczenie ma
umieszczenie dzieł w przestrzeni sakralnej, za sprawą czego dzieła ukazujące
prawdę wcielonego Boga, Maryję, świętych, aniołów i wydarzenia z historii
zbawienia uczestniczą w kulcie i pozwalają spojrzeć daleko poza materię
obrazu[1].

Polski historyk sztuki, ks. prof. Janusz Stanisław Pasierb, komentując
konstytucyjne zapisy Ojców Soborowych pisał: „Jeżeli przyjmuje się, że sztuka
religijna to sztuka wyrosła z przeżytej i wyrażonej subiektywnie przez artystę
inspiracji religijnej, wyrażonej tematem lub treścią, to przez sztukę sakralną
należy rozumieć sztukę religijną przeznaczoną do publicznego kultu kościelnego i
z tej racji podlegającą ocenie przy zastosowaniu obiektywnych kryteriów
ustalonych przez społeczność kościelną”[2].

Sobór Watykański II w Konstytucji o liturgii świętej Sacrosanctum
concilium wymienia trzy zadania sztuki sakralnej: służba kultowi, zbudowanie
wiernych i pogłębienie ich pobożności oraz formacja religijna i ich religijne
kształcenie

Idąc dalej tropem podsuniętym przez soborową Konstytucję, możemy wyczytać z
niej, oczywistą w katolicyzmie, zachętę do umieszczania w kościołach wizerunków
świętych celem oddawania im czci przez wiernych. Co ważne, zachęta ta  jest
obwarowana jednak kilkoma istotnymi warunkami – ich relacji z wiarą, obyczajami
i chrześcijańską pobożnością, a także odpowiednią formą i poziomem artystycznym
(por. KL 124-125). I właśnie tutaj – w kontekście wskazań Sacrosanctum concilium
– pojawia się interesujące nas pytanie dotykające samej kwestii poziomu
artystycznego dzieł umieszczanych w świątyniach– czy brzydka sztuka to
grzech?[3]

Katechizm Kościoła Katolickiego wypowiada się o pięknie i sztuce sakralnej w
kontekście ósmego przykazania Dekalogu dotyczącego zabraniania fałszowania
prawdy. „Ten przepis moralny wypływa z powołania Ludu świętego, by był świadkiem
swojego Boga, który jest Prawdą i chce prawdy. Wykroczenia przeciw prawdzie (…)
są poważną niewiernością Bogu i w tym sensie podważają podstawy Przymierza” (KKK
2464). Człowiek ma obowiązek szanować prawdę i o niej świadczyć: z natury jest
przynaglany i moralnie zobowiązany do poszukiwania prawdy (por. KKK 2467).

W punkcie 2500. Katechizm poucza, że prawda łączy się z blaskiem piękna
duchowego. „Prawda jest piękna sama z siebie. Prawda słowa, czyli racjonalne
wyrażanie poznania rzeczywistości stworzonej i niestworzonej, jest konieczna w
życiu człowieka obdarzonego rozumem. Prawda może jednak znaleźć inne,
uzupełniające formy ekspresji ludzkiej, zwłaszcza gdy chodzi o wywołanie tego,
co w niej niewyrażalne, jak głębia ludzkiego serca, uniesienia duszy, tajemnica
Boga”. Temu właśnie służy sztuka, zwłaszcza sakralna. Pojawia się jednak
problem, gdy formy ekspresji ludzkiej zamiast wyrażać prawdę i piękno
rzeczywistości duchowej, jawnie ją fałszują.

„Brzydka”, tj. kiczowata sztuka jest banalizacją ukazywanej prawdy. To
nieadekwatne w formie, niedostosowane do tematu ujęcie przedstawianej treści.
Tandetna sztuka, jako próba mówienia o wielkich prawdach miernymi środkami
wyrazu, jest zaprzeczaniem i głęboką wewnętrzną niespójnością. Prezentuje bowiem
istotne tematy w byle jaki sposób, w dziełach nieposiadających wartości
artystycznej. W optyce katechizmowego ujęcia, „brzydka” sztuka sakralna jawi
się jako grzech przeciwko ósmemu przykazaniu Dekalogu ze względu na fałszywe
świadczenie o Bogu, który jest prawdą i pięknem. „Brzydka” sztuka sakralna jest
kłamstwem, bo zamiast odsłaniać sacrum, do czego pretenduje, zasłania je poprzez
jawny fałsz. Podążając za tokiem katechizmowego wywodu, kiczowata sztuka to brak
szacunku i niewierność Bogu jako niewierność głoszonej wizualnie prawdzie.

Tandetna sztuka, jako próba mówienia o wielkich prawdach miernymi środkami
wyrazu, jest zaprzeczaniem i głęboką wewnętrzną niespójnością

Przez piękno sztuki sakralnej zbliżamy się do poznania prawdy. Sztuka sakralna
powinna być odblaskiem najwyższej prawdy i piękna. Powinna w jakimś stopniu
wyrażać ludzkimi środkami nieskończone piękno Boże (por. KL 122). Jej brzydota
uniemożliwia poznanie Bożego piękna, oddala, zamiast umożliwiać spotkanie i
przeczy podstawowemu zadaniu wspólnoty Kościoła jakim jest przepowiadanie i
objawianie Bożej wspaniałości. Taka sztuka nie realizuje swojego podstawowego
celu, jakim jest prowadzenie do wiary, uwielbienia i miłowania Boga, którego
nikt nigdy nie widział, a który stał się widzialny w osobie swojego Syna.

Miernej jakości sztuka prezentuje często istotne tematy dla niskich celów, także
nieetycznych: szybki zysk, schlebianie gustom estetycznym, ośmieszanie prawdy
itp. W tym sensie licha sztuka jest złem moralnym związanym z wykorzystywaniem
prawdy do utylitarnych celów. Co więcej, mówienie o potrzebie pięknej i godnej
sztuki sakralnej (por. KL 124), o czym poniżej, a nie robienie niczego w tym
kierunku, to także grzech zaniedbania i lenistwa – proporcjonalny do zakresu
odpowiedzialności i składanych deklaracji.

Sobór Watykański II w Konstytucji o liturgii świętej Sacrosanctum concilium
wymienia trzy zadania sztuki sakralnej: służba kultowi, zbudowanie wiernych i
pogłębienie ich pobożności oraz formacja religijna i ich religijne kształcenie
(por. KL 127). Cele te powinny być spełnione w dwojaki sposób: przez wyrażanie
Bożego piękna, Jego czci i chwały oraz skuteczne zwracanie ku Bogu ludzkiego
serca (por. KL 122). Sobór dał postulat, by dzieła sztuki sakralnej były godne,
ozdobne i piękne (por. KL 122). Podkreślał konieczność wysokiego poziomu
artystycznego tych dzieł: „Biskupi niech czuwają, aby stanowczo nie dopuszczać
do kościołów i innych miejsc świętych takich dzieł sztuki, które nie licują z
wiarą, obyczajami i chrześcijańską pobożnością oraz obrażają uczucia religijne
czy to z powodu nieodpowiedniej formy, czy też niskiego poziomu artystycznego,
przeciętności lub naśladownictwa” (KL 124).

Sztuka sakralna powinna być odblaskiem najwyższej prawdy i piękna. Powinna w
jakimś stopniu wyrażać ludzkimi środkami nieskończone piękno Boże

Ogólne wprowadzenie do Mszału Rzymskiego zaleca umieszczanie w kościołach dzieł
o prawdziwych wartościach artystycznych, aby takie dzieła utwierdzały wiarę i
pobożność oraz były zgodne z prawdą, którą wyrażają, i celem, któremu służą
(OWMR 289). W numerze 292. czytamy: „ W wystroju kościoła należy dążyć raczej do
szlachetnej prostoty niż do przepychu. W doborze elementów zdobniczych należy
dbać o prawdziwość rzeczy, a ponadto zmierzać do tego, by te elementy służyły
pouczaniu wiernych i odpowiadały godności miejsca świętego”. Numer 294. podaje:
„Natura i piękno miejsca oraz urządzenie wnętrza winny sprzyjać pobożności i
ukazywać świętość sprawowanych misteriów”. Zaś numer 318. reasumuje: „W ogóle
przy urządzaniu kościoła i jego zdobieniu, zwłaszcza poprzez obrazy, należy
dążyć do rozbudzania pobożności całej wspólnoty wiernych oraz dbać o piękno i
godność obrazów”.

„Brzydka”, nieadekwatna do miejsca i roli sztuka sakralna przeczy wszystkim
swoim celom. Nie jest w stanie służyć kultowi – nie zwróci ku Bogu ludzkich
serc, nie zaprowadzi do uwielbienia Boga poprzez zachwyt nad widzialnym dziełem
ukazującym Jego prawdę. W żaden sposób nie zbuduje wiernych, a wręcz przeciwnie
– może zasiać zgorszenie, a na pewno głęboki smutek. Nie pogłębi pobożności,
formacji duchowej i intelektualnej, bo w jawny sposób zaprzecza Bożej prawdzie i
pięknu.

Jeśli sztuka sakralna ma być hymnem chwały wyśpiewywanym na cześć katolickiej
wiary (por. KL 123), to w kontekście współczesnej sztuki sakralnej nie tracą na
aktualności gorzkie słowa Nietzschego: „Lepsze pieśni musieliby śpiewać, abym
uwierzył w ich Zbawiciela”.


Najważniejsze punkty Katechizmu Kościoła Katolickiego odnoszące się do piękna i
sztuki sakralnej podają:

KKK 2501: Człowiek „stworzony na obraz Boży” (Rdz 1, 26) wyraża również prawdę
swojego związku z Bogiem Stwórcą przez piękno swoich dzieł
artystycznych. Sztuka jest bowiem typowo ludzką formą wyrazu. Poza wspólnym dla
wszystkich żywych stworzeń dążeniem do zaspokojenia potrzeb życiowych, jest ona
darmową obfitością wewnętrznego bogactwa człowieka. Sztuka, będąc owocem talentu
danego przez Stwórcę i wysiłku człowieka, jest formą mądrości praktycznej,
łączącą wiedzę i umiejętność praktyczną (Mdr 7,17) by prawdę o rzeczywistości
wyrazić w języku dostępnym dla wzroku i słuchu. Sztuka zawiera w ten sposób
pewne podobieństwo do działania Boga w tym, co stworzone, w takim stopniu, w
jakim czerpie natchnienie z prawdy i umiłowania stworzeń. Podobnie jak każde
inne działanie ludzkie, sztuka nie ma sama w sobie absolutnego celu, lecz jest
podporządkowana ostatecznemu celowi człowieka i przezeń uszlachetniana.

KKK 2502: Sztuka sakralna jest prawdziwa i piękna, gdy przez formę odpowiada
swojemu właściwemu powołaniu, jakim jest ukazywanie i uwielbienie, w wierze i
adoracji, transcendentnej tajemnicy Boga, niewidzialnego, najwyższego piękna
Prawdy i Miłości, objawionego w Chrystusie, „który jest odblaskiem Jego chwały i
odbiciem Jego istoty” (Hbr 1, 3), w którym „mieszka cała Pełnia: Bóstwo, na
sposób ciała” (Kol 2, 9). To duchowe piękno odzwierciedla się także w
Najświętszej Maryi Dziewicy, Matce Boga, w Aniołach i Świętych. Prawdziwa sztuka
sakralna skłania człowieka do adoracji, modlitwy i miłowania Boga Stwórcy i
Zbawiciela, Świętego i Uświęcającego.

KKK 2503: Biskupi powinni więc – sami lub upoważniając innych – czuwać nad
popieraniem dawnej i nowej sztuki sakralnej we wszystkich jej formach i z taką
samą religijną troską usuwać z liturgii i budownictwa sakralnego to wszystko, co
nie jest zgodne z prawdą wiary i z autentycznym pięknem sztuki sakralnej (por.
KL 122-127).


Na koniec warto przytoczyć cały siódmy rozdział Konstytucji Sacrosanctum
Concilium dotyczący sztuki kościelnej i sprzętów liturgicznych. Ojcowie soborowi
rozważali kwestię pod kątem bardziej praktycznym, niż doktrynalnym. Recepcja
postanowień z 4 grudnia 1963 r. wydaje się być wciąż bardzo aktualną sprawą.

Sztuka kościelna i sprzęty liturgiczne
(Konstytucja Soboru Watykańskiego II o liturgii świętej Sacrosanctum concilium
– rozdział VII)

122. Do najszlachetniejszych osiągnięć ludzkiego talentu słusznie zalicza się
sztuki piękne, zwłaszcza sztukę religijną i jej szczyt, a mianowicie sztukę
sakralną. One ze swej natury nastawione są na nieskończone piękno Boże, które
mają w jakimś stopniu wyrazić ludzkimi środkami. Tym bardziej są oddane Bogu i
wyrażaniu Jego czci i chwały, im usilniej zmierzają wyłącznie do tego, aby
skutecznie zwracać ku Bogu ludzkie serca.
Z tej racji Matka Kościół zawsze był przyjacielem sztuk pięknych, stale szukał
ich szlachetnych usług i kształcił artystów, aby przedmioty należące do kultu,
jako znaki i symbole rzeczywistości nadziemskiej, były godne, ozdobne i piękne.
Kościół słusznie uważał się jakby za arbitra w sprawach sztuki, osądzając, które
z dzieł artystów zgadzają się z wiarą, pobożnością i tradycyjnymi zasadami oraz
nadają się do użytku sakralnego.
Ze szczególną troską Kościół dbał o to, aby sprzęty liturgiczne godnie
uwydatniały piękno kultu, stąd też dopuszczał takie zmiany w zakresie materiału,
kształtu i zdobnictwa, jakie z biegiem czasu przynosił postęp techniczny.
Dlatego w tej dziedzinie Ojcowie Soboru postanowili, co następuje:

123. Kościół nie uważał żadnego stylu za swój własny, lecz stosownie do
charakteru i uwarunkowań narodów oraz potrzeb różnych obrządków dopuszczał formy
artystyczne każdej epoki, tworząc z biegiem wieków skarbiec sztuki, który z
całą troską winien być zachowywany. Także sztuka współczesna wszystkich narodów
i regionów może się swobodnie rozwijać w Kościele, byle z należną czcią i
szacunkiem służyła świątyniom i obrzędom liturgicznym. Wówczas będzie ona mogła
dołączyć swój głos do tego wspaniałego hymnu chwały, jaki w minionych wiekach
najwięksi artyści wyśpiewywali na cześć katolickiej wiary.

124. Niech w popieraniu i otaczaniu opieką prawdziwej sztuki kościelnej
ordynariusze mają na uwadze raczej szlachetne piękno, aniżeli wyłącznie
okazałość. Odnosi się to również do szat liturgicznych i zdobnictwa.
Biskupi niech czuwają, aby stanowczo nie dopuszczać do kościołów i innych miejsc
świętych takich dzieł sztuki, które nie licują z wiarą, obyczajami i
chrześcijańską pobożnością oraz obrażają uczucia religijne czy to z powodu
nieodpowiedniej formy, czy też niskiego poziomu artystycznego, przeciętności lub
naśladownictwa.
Przy budowie świątyń należy troskliwie dbać o to, aby były przystosowane do
sprawowania liturgii oraz ułatwiały wiernym czynny w niej udział.

125. Należy stanowczo zachować zwyczaj umieszczania w kościołach wizerunków
świętych celem oddawania im czci przez wiernych, wszakże w umiarkowanej ilości i
we właściwym porządku, aby nie wzbudzały uwielbienia w chrześcijańskim ludzie i
nie sprzyjały wypaczaniu pobożności.

126. Przy ocenie dzieł sztuki niech miejscowi ordynariusze zasięgają opinii
diecezjalnej Komisji Sztuki Kościelnej, a w razie potrzeby innych wybitnych
znawców, jak również komisji, o której mowa w art. 44, 45, 46.
Niech ordynariusze troskliwie czuwają, aby nie przechodziły w obce ręce ani nie
niszczały sprzęty kościelne lub cenne przedmioty, jako że są ozdobą domu Bożego.

127. Niech biskupi osobiście lub przez odpowiednich kapłanów, którzy odznaczają
się umiłowaniem i znajomością sztuki, otaczają opieką artystów, aby w nich
wpajać ducha sztuki kościelnej i świętej liturgii.
Celem kształcenia artystów zaleca się zakładanie szkół lub akademii sztuki
kościelnej w tych krajach, w których okaże się to potrzebne.
Wszyscy zaś artyści, którzy kierując się twórczym natchnieniem, pragną się
przyczyniać do szerzenia chwały Bożej w Kościele świętym, niech zawsze
pamiętają, że chodzi tu o pewnego rodzaju naśladowanie Boga Stwórcy i o
tworzenie dzieł służących kultowi katolickiemu, zbudowaniu wiernych i
pogłębieniu ich pobożności oraz formacji religijnej.

128. Razem z księgami liturgicznymi należy w myśl art. 25 jak najprędzej
poprawić kanony i statuty kościelne odnoszące się do rzeczy materialnych
związanych z kultem, zwłaszcza te, które mówią o wznoszeniu godnych i
odpowiednich świątyń, budowie i kształcie ołtarzy, szlachetnej formie,
umieszczeniu i zabezpieczeniu tabernakulum, odpowiednim wyglądzie i powadze
chrzcielnicy, o właściwym ujęciu i pięknie wizerunków świętych. Przepisy, które
– jak się wydaje – nie są wystarczająco zgodne z odnowioną liturgią, należy
poprawić lub usunąć; te zaś, które jej odpowiadają, zatrzymać lub wprowadzić.
W tej dziedzinie, zwłaszcza w odniesieniu do materiału oraz kształtu sprzętów i
szat kościelnych, terytorialnym konferencjom biskupów udziela się władzy
przystosowania tych rzeczy do miejscowych potrzeb i zwyczajów, według zasad art.
22 niniejszej konstytucji.

129. W czasie studiów filozoficznych i teologicznych klerycy powinni poznać
także historię i rozwój sztuki sakralnej oraz zdrowe zasady, na których mają
się opierać zaliczane do niej dzieła. Dzięki temu będą umieli szanować i
zachowywać na przyszłość czcigodne zabytki Kościoła oraz służyć odpowiednią
radą artystom wykonującym dzieła sztuki sakralnej.

130. Wypada, aby noszenie odznak pontyfikalnych było zastrzeżone dla tych
duchownych, którzy otrzymali święcenia biskupie lub posiadają jakąś szczególną
jurysdykcję.

Dorota Lekka
Autorka jest historykiem sztuki i doktorem teologii.

„Każesz malować obraz swój”. Przesłanie obrazu Miłosierdzia Bożego i wynikające
z „Dzienniczka” wytyczne dla malarzy

Namalować katolicyzm od nowa. Rozmowa z Dariuszem Karłowiczem

Bp Jacek Grzybowski o malowaniu obrazu Miłosierdzia Bożego

Czy sztuka wysoka wróci do Kościoła? Polscy artyści namalują ponownie obraz
Miłosierdzia Bożego

[1] W przypadku sztuki wschodniej są to ikony, tworzone według ściśle
określonego kanonu. W przypadku dzieł sztuki zachodniej są to różnorodne dzieła
artystyczne wykonane w dowolnym stylu i dowolną techniką umożliwiające akt
relacyjny między odbiorcą a osobą, na którą wskazuje dane przedstawienie sztuki
mające w ostatecznym celu pogłębienie wiary. Z racji ich uczestnictwa w kulcie,
są to dzieła, których szczególną funkcją jest umożliwienie poznania
ekstatycznego, misteryjnego i inicjacyjnego.

[2] J. S. Pasierb, Teoria sztuki sakralnej w postanowieniach Vaticanum II, CT
40(1970) t. 3, s. 7.

[3] Wyrażenie „brzydka sztuka” jest w niniejszym tekście używane jako synonim
kiczu i rozpatrywane w kontekście transcendentalnej koncepcji piękna,
nierozerwalnie złączonej z kategoriami prawdy i dobra. Jest to użycie wzięte z
najczęstszej, potocznej konotacji, przy pełnej świadomości, że brzydota jako
język artystycznego wyrazu nie jest tożsama z kiczem. Kategoria piękna jest tu
rozumiana jako obiektywna wartość metafizyczna, a nie subiektywna.
Nie ma tu miejsca na szersze omówienie brzydoty w kontekście zarówno filozofii,
historii sztuki, jak i estetyki teologicznej. Chcę jednak zaznaczyć, że funkcja
brzydoty w sztuce sakralnej może służyć ujawnieniu prawdziwego piękna. Gdy
patrzymy np. na obraz „Ukrzyżowanie” Matthiasa Grünewalda od razu widzimy, że
użyte przez artystę środki wyrazu mają na celu wywołanie określonych emocji i
pogłębienie pobożności u odbiorców spoglądających na Tego, który nie miał
„wdzięku ani też blasku, aby na Niego popatrzeć, ani wyglądu, by się nam
podobał” (Iz 53,2). W obrazie ukazującym oszpeconego Chrystusa objawia się
prawdziwe piękno miłości uniżonego Boga, którego miarą jest najdalej posunięta
ofiara, aż do przelania krwi. Nie chodzi tu zatem o zewnętrzne postrzeganie
piękna, ale piękno rozumiane jako prawda i dobro bytu.

Foto: Katedra Santa Maria Assunta (Nepi, Włochy) // Źródło: Wikpiedia, licencja
CC BY-SA 

Jeśli chcesz żywej, niezależnej politycznie myśli o Polsce, Europie i świecie,
jeśli ciekawią Cię następne numery Teologii Politycznej Co Tydzień, jeśli
czekasz na nasze książki, seminaria, dyskusje i kolejne artykuły na naszej
stronie, wesprzyj nas stałą wpłatą. Dołącz do grona Mecenasów Teologii
Politycznej. To dla nas bardzo ważne. Jesteśmy niezależnym środowiskiem
intelektualnym. Istniejemy i rozwijamy się dzięki hojności naszych przyjaciół.
Zapraszamy!

Dołącz już dziś i WSPIERAJ TEOLOGIĘ POLITYCZNĄ!

Przeczytaj również

Miłosierdzia Bożego i wynikające z „Dzienniczka” wytyczne dla malarzy
Izabela Rutkowska: „Każesz malować obraz swój”. Przesłanie obrazu Miłosierdzia
Bożego i wynikające z „Dzienniczka” wytyczne dla malarzy
4 lat temu
katolicyzm od nowa. Rozmowa z Dariuszem Karłowiczem
4 lat temu
Bp Jacek Grzybowski o malowaniu obrazu Miłosierdzia Bożego
4 lat temu
Miłosierdzia Bożego Czy sztuka wysoka wróci do Kościoła? Polscy artyści
namalują ponownie obraz Miłosierdzia Bożego
4 lat temu

Kup teraz

Jan Michalski, Duchy opiekuńcze i przygodne
49,00 zł
Jan Michalski, Duchy opiekuńcze i przygodne
Kartki świąteczne Fundacji Świętego Mikołaja
35,00 zł
Kartki świąteczne Fundacji Świętego Mikołaja
Kalendarz 2026 // Namalować katolicyzm od nowa
59,00 zł
Kalendarz 2026 // Namalować katolicyzm od nowa
Katalog // Boże Narodzenie
89,00 zł
Katalog // Boże Narodzenie

Ambitna kultura potrzebuje wsparcia! Zostań Mecenasem Teologii Politycznej!

Wpłać darowiznę
100 zł
Wesprzyj
Wpłać darowiznę
500 zł
Wesprzyj
Wpłać darowiznę
1000 zł
Wesprzyj
Wpłać darowiznę
Wesprzyj


Copyright © 2026 Teologia Polityczna. Wszelkie prawa zastrzeżone.
Projekt i wdrożenie Symbioza

Newsletter

Jeśli chcesz otrzymywać informacje o nowościach, aktualnych promocjach
oraz inne istotne wiadomości z życia Teologii Politycznej - dodaj swój adres
e-mail.
Zapisz mnie

Strona może wykorzysywać pliki cookies w celach statystycznych, analitycznych i
marketingowych.
Warunki przechowywania i dostępu do cookies opisaliśmy w Polityce prywatności.
Więcej
Akceptuję
