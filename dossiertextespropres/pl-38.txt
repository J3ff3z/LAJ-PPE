HTTP/2 200 date: Sat, 03 Jan 2026 16:48:42 GMT content-type: text/html;
.com/report/v4?s=vbWtZH4NuUrpHIclxjtLfHdTaNFbsIgsShQnD0CMArjjgYuvyCoLNvKCiD4EVCt
nriZaOENERRX43tgcBFz7mS9WJtAFlVIhIm7AhqO9KmNZuAjMd1%2F%2BUetbVqkFuIoZCw%3D%3D"}]
wymagana jest włączona obsługa JavaScript

O Teologii Politycznej
—Rocznik - Archiwum
—Tygodnik
—Powiedzieli o nas
—Redakcja
Instytut Kultury św. Jana Pawła II – Angelicum (Rzym)
Namalować katolicyzm od nowa
Księgarnia
Galeria
Numer konta
Kontakt
Newsletter
% podatku OPP


Zamknij wyszukiwarkę

EN

Daniel Wardziński: „Dzieje grzechu” Stefana Żeromskiego. Co pozostaje po wielkim
skandalu?

Temat Tygodnia
Udostępnij

Drukuj
Pobierz
Daniel Wardziński: „Dzieje grzechu” Stefana Żeromskiego. Co pozostaje po wielkim
skandalu?

Cała warstwa psychologiczna powieści jest majstersztykiem przenikliwości i
artyzmu, w którym czytelnik wielokrotnie może przeglądać się jak w lustrze. Nikt
nie jest wolny od grzechu, a w powieści mamy jego pełne spektrum. W efekcie,
„Dzieje grzechu” czytane współcześnie nie demoralizują jak twierdzono po
premierze, ale wręcz przeciwnie – demaskują mechanizmy samooszukiwania się w
wyniku podszeptów Złego – pisze Daniel Wardziński w „Teologii Politycznej co
Tydzień”: „Żeromski. Rewolucja ducha”.

„[…] często książka budująca zaczyna karierę od tego, że jest książką gorszącą,
że bywa wyświęcana z bibliotek nauczycielskich, zanim się znajdzie obowiązkowo w
                                                bibliotekach dla młodzieży”.

                                                          Tadeusz Boy-Żeleński


„Dzieje grzechu” Stefana Żeromskiego to książka, która w szczególny sposób
napiętnowana jest opinią na swój temat i atmosferą wielkiego skandalu, który
wybuchł po jej premierze w 1908 roku. Jego obrazem pozostaje powtarzana do dziś
za Teodorem Jeske-Choińskim anegdota o damie, która próbowała ukraść książkę,
aby nie hańbić się jej jawnym zakupem. Po upływie wieku, w obiegowej opinii
wciąż jest powieścią „skandalizującą” i „kontrowersyjną”, choć jej współczesne
odczytanie najczęściej zostawia czytelnika z pytaniem: „a więc to jest ten
wielki skandal?”.

ŻEROMSKI: PATRIOTA. INTELIGENT. PISARZ. Weź udział w IX Festiwalu Teologii
Politycznej

„Wszystko w tej książce jest zdechłe przed urodzeniem i śmierdzi – a usiłuje
udawać życie!”. Taką opinię o „Dziejach grzechu” wystawił Władysław Reymont, a
wybór cytatów ukazujących recepcję powieści obfituje w równie ostre i jeszcze
ostrzejsze oceny. Żeromskiego oskarżano o pornografię, dewiację talentu i
zgorszenie. Celowo piszę o autorze, a nie o samym dziele, bo ton oskarżeń miał
wybitnie personalny i emocjonalny charakter. Adam Grzymała-Siedlecki napisał na
przykład, że Żeromski żywi przekonanie, że „na początku było zło”. Lektura
ówczesnych krytyk zdumiewa – bardzo niewiele jest tam argumentów literackich, a
bardzo dużo potępień o charakterze moralnym, które z dzisiejszej perspektywy
wydają się nieadekwatne.

Jeden z niewielu obrońców powieści po jej premierze – Ignacy Matuszewski (ojciec
płk. Ignacego Matuszewskiego, ministra skarbu II RP) już wtedy zauważył: „Dzieje
grzechu są książką, której spokojnie czytać nie można”. Tak jest nadal, choć
skandal już dawno zwietrzał. Zwichrowany, bujny, szarpiący najczulsze
emocjonalne struny styl młodopolskiego mistrza, wciąż nie pozwala czytać
„Dziejów grzechu” „na chłodno”. Choć „Dzieje grzechu” nadal budzą wielkie
emocje, to nie jest to już oburzenie.

Jedna z najlepszych współczesnych znawczyń twórczości Żeromskiego, prof. Maria
Jolanta Olszewska w wywiadzie dla Teologii Politycznej powiedziała wprost, że
tę powieść „należy odkłamać”. Pierwsze próby interpretacji w kluczu
współczesnego feminizmu czy eksploracji wątków queer w relacji Ewy i Róży mamy
już za sobą. Są i takie, które nie odrzucają piętna „pornograficzności”
powieści, ale przewartościowują je i rehabilitują. Sądzę jednak, że to niejedyne
możliwości nowego odczytania „Dziejów grzechu”.

Przeczytaj również: Żeromski zawsze na pierwszym miejscu stawiał moralność
myślenia

„Dzieje grzechu” jako powieść dla młodzieży

Banalnym i obraźliwym dla autora byłoby przypuszczenie, że obyczajowa historia
deprawacji i upadku młodej kobiety mogła być dla niego jedynie pretekstem dla
prostego dydaktyzmu. Intencje autora w przypadku tej zagadkowej powieści, tak
odmiennej od reszty jego twórczości, pozostają zagadką. Sam Żeromski nigdy
otwarcie nie odniósł się do fali ataków, która nastąpiła po premierze. Nic nie
wskazuje na to, żeby jego celem był skandal sam w sobie. Jeśli więc wówczas
powieść nie była odczytywana zgodnie z nieznaną nam do dziś intencją autora, tym
bardziej nie jest tak odczytywana dzisiaj, kiedy swoje zrobiły upływ czasu,
zmiana warunków społecznych, norm obyczajowych i języka. Agata Zalewska, autorka
obszernej i wyczerpującej monografii „Legenda i lektura. O Dziejach grzechu
Stefana Żeromskiego”, we wstępie do niej napisała „Niemal każda rozwiana
wątpliwość generowała kolejną. Dość późno zrozumiałam, że może to jest właśnie
fenomen tej powieści: budzić niepokój, prowokować do pytań, refleksji, nie
dawać gotowych prostych odpowiedzi”.

Zachęcając do lektury i poszukiwania własnych interpretacji, a zarazem pragnąć
zdekonstruować stygmat, jakim obarczona została powieść, chciałbym postawić
przewrotną tezę, że w XXI wieku „Dzieje grzechu” okazują się bardzo ciekawą
propozycją dla starszej młodzieży i młodych dorosłych. Mówiąc z przymrużeniem
oka, są one jakościową lekturą z kategorii „young adult”. W dobie nasilającej
się dyskusji nad miałkością i otwarcie pornograficzną treścią nowoczesnej
literatury z tej kategorii, „Dzieje grzechu” można przedstawić jako
kontrpropozycję o wysokim walorze literackim. Co więcej, niosą w sobie
interesujący potencjał katechetyczny. Takiego odczytania Żeromski nie
spodziewałby się z całą pewnością.

Stefan Żeromski i jego niezamierzona katecheza

Już w początkowej, kluczowej dla powieści scenie spowiedzi, anonimowy kapłan z
wielkim znawstwem i kompetencją wykłada tajniki teologii moralnej, umiejętnie
czerpie z uniwersalnego skarbca tomizmu, cytuje św. Cypriana i prezentuje
doktrynę katolicką nie tylko w sposób ortodoksyjny (z dzisiejszej perspektywy
„przedsoborowy”), ale i dość zaangażowany i przekonujący. Gorąca i afektowana
pobożność bohaterki spotyka się z wizją wiary opartej na niezmiennych
doktrynalnych prawach, katechetycznych formułach i eklezjalnej sumie mądrości
pokoleń. Jest to mocna i wymowna scena, której echa powracają do nas aż do końca
lektury, wraz z zapytaniem: czy nie była to jedyna droga ratunku w całej ponurej
i nieco nihilistycznej rzeczywistości powieści?

Efekt potęgują następujące po spowiedzi niezwykle barwne opisy przeżyć, które
śmiało określić można mistycznymi. Ewa, choć zdaje się pasować do modnego dziś
terminu „duchowości lękowej”, przez kilka chwil ukazuje czytelnikowi radość
płynącą z wiary, a nawet więcej – Żeromski pisze, że „miała przed oczami
niebo”. „Zaostrzył się zmysł słuchu i powonienia. Zmysł widzenia i zdolność
pojmowania wzrosły bez granic. Można by wówczas zaiste rozumieć skomlenie i ryk
zwierząt, słuchać dziejów ich cierpień, wiedzieć co wyśpiewują ptaki”.

Przeczytaj również: Powrót do Żeromskiego

W pierwszej intymnej rozmowie Ewy z Łukaszem w parku, bohaterka wciela się w
rolę katolickiej apologetki i z wielką gracją odbija argumenty nakręcającego
się coraz bardziej „mędrka”, jak z fałszywą skromnością określa siebie sam
Niepołomski. Choć Żeromski w swoich dziennikach zwykł nazywać się „poganinem” i
deklarować, że w pustych kościołach „modli się do Kościuszki”, a więc
niewątpliwie byłoby mu bliżej do poglądów Łukasza, to prostota i trafność ripost
Ewy Pobratyńskiej w długiej dyskusji wyraźnie przeważa. Co więcej – nieco
napastliwy, pełen niekonsekwencji, a nawet błędów (choćby nieco wypaczone
zrozumienie pojęcia śmierci u Sokratesa) wywód Niepołomskiego nie ukazuje jego
ateizmu w dobrym świetle.

Jak Ewa mogła uratować swoje życie? Świat powieści mimo oczywistych inspiracji
biblijnych ma cechy manichejskie, a zło jawi się jako nieuniknione. Wydaje się,
że jeśli istnieje jakiś „właściwy wybór” Ewy, byłoby nim zaufać władzy rozumu,
który, najwyraźniej, dobrze pojął katolicką naukę moralną i bronił jej z pełnym
przekonaniem i retorycznymi sukcesami. Ostatecznie jednak siła argumentów nie
staje się decydująca, a gdy rozmówców zastaje malowniczy zachód słońca –
czytamy, że „to co mówił Niepołomski nie raziło już Ewy”. Dalsza droga bohaterki
powieści nie jest więc wyborem rozsądku, ale z całą pewnością nie jest też
zachętą do „pójścia za głosem serca”, do czego jeszcze wrócimy.

Trzeba w tym miejscu zrobić zastrzeżenie, że o ile już w pierwszych fragmentach
książki Żeromski z niezwykłym rozmachem (i znawstwem!) opisuje doświadczenia
duchowe, o tyle wielkim nieobecnym tych znakomitych scen pozostaje sam Bóg.
Autor opisuje wzniosłe stany, bada psychikę i władze duszy, ale nie dotyka samej
istoty łaski wiary, a tym bardziej nadziei i Bożej miłości. Relacja człowieka z
Bogiem jest ukazana jednostronnie. Pytanie czy był to celowy zabieg, czy
ograniczenie wynikające z własnej niewiary pozostaje bez odpowiedzi. Za tym
pierwszym przemawia wymowny moment, gdy Ewa odbiera od Łukasza 15 rubli za
wakujący od dawna pokój w mieszkaniu jej rodziców i myśli: „Pan Bóg chyba
posłał tego człowieka…”. W świetle dalszych wydarzeń brzmi to niemal
demonicznie. O ile więc pierwsze fragmenty książki niosą niezamierzoną wartość
katechetyczną, to jest to katecheza negatywna – nie tyle o zbawczej mocy Boga,
co o realności Szatana. O tym, jak łatwo mu ulec, jak podstępnie podszywa się
pod dobro oraz dokąd dochodzi się idąc za jego przewodnictwem.

Jak oburza, jeśli nie oburza?

W jaki sposób młodzież czytałaby „Dzieje grzechu”, gdyby trafiły one do
licealnego kanonu lektur szkolnych? Z pewnością nie ze zgorszeniem. Bardziej
prawdopodobne wydaje się, że uczniowie nad kolejnymi stronnicami mogliby
przewracać oczami od nadmiaru czułostkowej egzaltacji. Niejeden polonista
musiałby rozpoczynać omawianie lektury od dowodzenia, że tematem powieści nie
jest historia upadku Ewy Pobratyńskiej, tylko geneza, rola i skutki zła w życiu
człowieka. Sądzę bowiem, że nastoletni odbiorcy najpierw czytaliby powieść
literalnie. My też zacznijmy od wątku fabularnego i kwestii obyczajowej.

Romantyczny kochanek (przypomnijmy: w „skandalizującej” powieści), który mieszka
pod jednym dachem z nieprzytomną z miłości do niego kobietą, w pożegnalnym
liście pisze „nie dotknąłem ustami ust Twoich”. Kiedy po ucieczce z Warszawy Ewa
dogląda rannego po pojedynku Łukasza i w końcu, po całej zimie spędzonej razem,
bez jednej osoby, która mogłaby spełniać funkcję przyzwoitki dla oszalałych na
swoim punkcie zakochanych, „wśród dreszczów rozkoszy” Ewa „przycisnęła do
wierzchu jego dłoni pąsowy policzek” cała sytuacja kończy się w taki oto sposób:
„Gdy oczy podniosła, leżał półodwrócony do ściany ze zmarszczonymi brwiami i
zagryzioną wargą. Jakże mu była wdzięczna!”. Ten „ateusz” i „jawnogrzesznik”,
który szarga dobre imię niewinnej dziewczyny z dobrego domu, urasta w
obyczajowych realiach współczesności do bohaterskiego ascety o niezłomnej
naturze gentlemana. Naturalnie, nie jest to koniec historii i już kilka stron
później śledzimy podręcznikowy przykład racjonalizacji (z nieodzownym udziałem
oświeceniowców w osobach Holbacha i Diderota), która ma doprowadzić do
odrzucenia barier stojących kochankom na drodze do siebie. Dla tych, którzy
wiedzą jakie sceny potrafią oferować współczesne powiastki dla młodzieży, nadal
będzie to wyrafinowana i subtelna gra, z dość czytelnym rozgraniczeniem dobra i
zła.

Naturalizm, zło i inteligencja emocjonalna

To właśnie zło jest głównym obiektem zainteresowania autora. Choć jest to temat
wielowątkowy, a Żeromski ma w sobie naturę wywrotowca, to bardzo daleko mu w tym
zakresie do relatywizmu. Jedną z wielkich zalet powieści jest wirtuozerskie
ujęcie tego, jak ponętne, kuszące i atrakcyjne bywa zło, przy jednoczesnym
zachowaniu pełnej klarowności faktu, że jest ono zarazem ohydne, śmiertelnie
niebezpieczne, że wieje lodowatym chłodem otchłani…

„Dzieje grzechu” to znakomity przykład literackiego naturalizmu – kto wie, czy
nie jeden z najciekawszych w całej polskiej literaturze. W połączeniu z
językowymi możliwościami autora potrafi on wywoływać bardzo silne reakcje w
czytelniku, zarazem daje poczucie, że granice tego co „dosłowne” i „wulgarne”
bardzo się przesunęły. Flagowym przykładem takiego naturalizmu jest wciąż
szokująca scena dzieciobójstwa. Nawet jeśli widzimy krańcowość sytuacji
bohaterki, z pewnością nie posłuży ona do usprawiedliwienia jej czynu, a
zwolenniczki walki o „prawa reprodukcyjne” nie znajdą tu haseł na swoje
sztandary. Żeby jednak nie było zbyt prosto, znów rodzi się nowa wątpliwość: jak
to możliwe, że Ewa po takim wydarzeniu prawie nie boryka się z wyrzutami
sumienia, a obawia się jedynie, że jej czyn wyjdzie na jaw?

To zresztą nie jedyny „trudny temat”, który można omówić z powieścią w ręku.
Mamy ich pełną paletę: kradzież, prostytucja, utopijne projekty społeczne,
morderstwo, gwałt… Zdumiewa dziś jak dużą wrażliwością wykazał się autor,
stosując niezwykły zabieg związany właśnie z wykorzystaniem seksualnym, którego
ofiarą pada bohaterka. Wraz z nim następuje brutalne złamanie moralnego
kręgosłupa, a w powieści przestaje padać słowo… „grzech”. To nie jedyny moment,
kiedy czytelnik może odnieść wrażenie, że autor powieści z 1908 roku jakimś
cudem czytywał współczesne nam publikacje z dziedziny psychologii.

Cała warstwa psychologiczna powieści jest majstersztykiem przenikliwości i
artyzmu, w którym czytelnik wielokrotnie może przeglądać się jak w lustrze. Nikt
nie jest wolny od grzechu, a w powieści mamy jego pełne spektrum. W efekcie,
„Dzieje grzechu” czytane współcześnie nie demoralizują jak twierdzono po
premierze, ale wręcz przeciwnie – demaskują mechanizmy samooszukiwania się w
wyniku podszeptów Złego. Wszystkie odcienie występków, zbrodni i mechanizmów
służących do racjonalizacji i tłumienia głosu sumienia, sprawiają, że czytelnik
z łatwością odnajdzie tutaj własne doświadczenia. Autor dzięki swojemu
niezwykłemu talentowi literackiemu oferuje mu narzędzia do ich nazywania i
opisywania, dzięki czemu lektura w czasach wielkiego zubożenia języka może
okazać się wręcz terapeutyczną pracą nad własną inteligencją emocjonalną.

Czy miłość romantyczna to grzech?

„Dzieje grzechu” polecałbym młodym czytelnikom przede wszystkim ze względu na
sposób, w jaki ukazują miłość romantyczną. Obraz fascynacji, która szybko
przekształca się w obsesję, a ostatecznie niemal w amok, jest przeważnie
doświadczeniem wieku młodzieńczego. O ile patriotyczne konteksty najważniejszych
powieści Żeromskiego mogą być współcześnie niezrozumiałe, o tyle działanie zła i
przede wszystkim obraz relacji damsko-męskich mają w sobie wymiar uniwersalny i
zawsze tak samo angażujący. Dodajmy zarazem, że nie jest to afirmacja, a
bardziej przestroga.

Skoro powiedzieliśmy, że pole do interpretacji powieści Stefana Żeromskiego jest
otwarte, to ośmielę się podzielić swoją własną. Po ponowionej lekturze książki
żywię przekonanie, że autor daje tu wyraz własnemu rozczarowaniu, zranieniu, a
może zniechęceniu do relacji damsko-męskich. Skutki zakochania Ewy są
druzgoczące i w zasadzie nie da się wskazać żadnego, choćby epizodycznego,
pozytywnego obrazu związku kobiety i mężczyzny. Oprócz oczywistego
przedstawienia miłości jako siły bezwzględnie destrukcyjnej w życiu głównej
bohaterki, warto dodać też dwa dodatkowe elementy. W Ewie zakochuje się również
hrabia Szczerbic, który szybko traci zdolność do racjonalnej oceny sytuacji i z
dystyngowanego arystokraty o racjonalnej naturze zmienia się w mężczyznę
gotowego zrobić dla kobiety wszystko, nawet jeśli nie tylko nie odwzajemnia ona
jego uczuć, ale wręcz wyraża subtelną pogardę dla jego postawy, za sprawą której
w ustach dzisiejszej młodzieży zasłużyłby na miano „simpa”.

Drugim takim przypadkiem jest hrabia Cyprian Bodzanta. Twórca niezwykłej
socjalistyczno-syndykalistycznej utopii społecznej na kieleckiej wsi, gdzie
bezinteresownie i z dobroci serca (oraz z „hrabiowskiego kaprysu”) decyduje się
. dawać nowe życie kobietom upadłym. W jednym z najdziwniejszych fragmentów
powieści i ten idealista, który „nie zbliża się nigdy po rozkosz do kobiet
których nie kocha” traci głowę dla Ewy i czyni z niej swoją kochankę. Ewa w
swoim własnym upadku, a nawet w próbie powstania z niego, zawsze niesie upadek
także mężczyznom. Zarówno Szczerbic jak i Bodzanta są przecież jej szansą na
ratunek. Staje się inaczej – to Ewa staje się przyczyną ich upadku. Skoro jednak
jesteśmy w majątku hrabiego Bodzanty i jego feministycznej utopii, zwróćmy
uwagę na jeszcze jedną rzecz. Kiedy Pobratyńską odwiedza hrabia Płaza-Spławski,
wspólnik jej gwałciciela i człowiek od którego, w przeciwieństwie do Bodzanty,
nie ma podstaw oczekiwać niczego dobrego – wystarczy cień nadziei na to, że Ewa
znowu spotka Łukasza, by rzuciła dotychczasowe życie i związane z nim nadzieje.
Niech będzie to najbardziej jaskrawy przykład tego jaki obraz miłości w swojej
powieści nakreślił Żeromski – porównywalny z maniakalną chorobą psychiczną lub
opętaniem.

Lawa nie stygnie

W cytowanym przeze mnie we wstępie tego tekstu eseju „Prus z perspektywy
czasu”, Tadeusz Boy-Żeleński pisze: „Losem książek, nawet najbardziej
wulkanicznych, jest, że lawa ich stygnie, krzepnie”. Wcześniej przytacza
historię oburzenia pewnej bibliotekarki, która zgorszona jest, że w katalogu,
który może czytać młodzież znajduje się utwór tak gorszący jak… „Lalka” Prusa.
Wielki polski tłumacz i krytyk literacki, przypominając opinie wedle których
Prus zasługiwał na porównanie do „najbezecniejszych powieści w najpodlejszych
organach”, wspomina i o tym, że takie oceny spotkały potem i twórczość
Żeromskiego.

Przeczytaj również: Prus z perspektywy czasu

Lawa „Dziejów grzechu” nie zastygła. Zwietrzał tylko „skandal”. To nadal
powieść o bardzo wysokiej temperaturze, której wciąż „ze spokojem czytać nie
można”. Czas odsłania jej walory, które w momencie wydania zostały zasłonięte
przez kontrowersje, albo nie były w ogóle możliwe do odczytania. Powtarzane
bezmyślnie twierdzenie jakoby była to jedna z gorszych powieści Żeromskiego,
wydają się bardzo chybione. Możemy mnożyć takie zarzuty jak banalna linia
fabularna (od „świętości” do „potępienia”), niekonsekwencja w formule „powieści
realistycznej”, dziwnie dosztukowany wątek utopistyczny posiadłości Bodzanty i
inne. Wydaje się, że ma to podobny sens jak stawianie takich zarzutów
Stendhalowskim „Czerwonym i czarnym”. Rys niedoskonałości „Dziejów grzechu”
kryje w sobie trudne do uchwycenia atuty i zagadki. Jest to powieść, która
zasługuje na nowe życie, a zaprezentowane w tym tekście przewrotne i (nazbyt?)
śmiałe interpretacje, mają być dla czytelnika zachętą, aby dokonał własnego
odczytania jednego z najbardziej niezrozumianych i zakłamanych przez recepcję
tekstów Żeromskiego.

Daniel Wardziński

Wszystkie artykuły z „Teologii Politycznej Co Tydzień” [496]: „Żeromski.
Rewolucja ducha”

Jeśli chcesz żywej, niezależnej politycznie myśli o Polsce, Europie i świecie,
jeśli ciekawią Cię następne numery Teologii Politycznej Co Tydzień, jeśli
czekasz na nasze książki, seminaria, dyskusje i kolejne artykuły na naszej
stronie, wesprzyj nas stałą wpłatą. Dołącz do grona Mecenasów Teologii
Politycznej. To dla nas bardzo ważne. Jesteśmy niezależnym środowiskiem
intelektualnym. Istniejemy i rozwijamy się dzięki hojności naszych przyjaciół.
Zapraszamy!

Dołącz już dziś i WSPIERAJ TEOLOGIĘ POLITYCZNĄ!

Artykuł ukazał się w tygodniku
„Teologia Polityczna Co Tydzień”

Żeromski. Rewolucja ducha [TPCT 496]
Żeromski nie proponował Polski łatwej, jego projekty sprawdzał w próbie
konfrontacji z rzeczywistością, która rozstrzygała obierane kierunki –
ostatecznie zaś ciągle wierzył, że wspólnota to pewna ciągłość, która musi
dokonać rewolucji nie tyle zewnętrznej, co wewnętrznej. Czy ten postulat nie
jest oby nader współczesny?

Przeczytaj również

Edward Jakiel: Żeromski – kilka pytań o pytania Koheleta
3 miesięcy temu
tragedia
Michał Gołębiowski: Ludzkość bezdomna – Żeromski, Lange i nowoczesna tragedia
3 miesięcy temu
naprzeciwko szklanych domów. My wszyscy z nich. Mikołaj Mirowski: Sienkiewicz i
Żeromski, czyli polska husaria stoi naprzeciwko szklanych domów. My wszyscy z
nich.
3 miesięcy temu
Wojciech Kaliszewski: Powrót do Żeromskiego
3 miesięcy temu
stalinowskiego terroru
Adam Bosiacki: Procesy Kazimierza i Zofii Moczarskich jako akt stalinowskiego
terroru
3 miesięcy temu

Kup teraz

Jan Michalski, Duchy opiekuńcze i przygodne
49,00 zł
Jan Michalski, Duchy opiekuńcze i przygodne
Kartki świąteczne Fundacji Świętego Mikołaja
35,00 zł
Kartki świąteczne Fundacji Świętego Mikołaja
Kalendarz 2026 // Namalować katolicyzm od nowa
59,00 zł
Kalendarz 2026 // Namalować katolicyzm od nowa
Katalog // Boże Narodzenie
89,00 zł
Katalog // Boże Narodzenie

Ambitna kultura potrzebuje wsparcia! Zostań Mecenasem Teologii Politycznej!

Wpłać darowiznę
100 zł
Wesprzyj
Wpłać darowiznę
500 zł
Wesprzyj
Wpłać darowiznę
1000 zł
Wesprzyj
Wpłać darowiznę
Wesprzyj


Copyright © 2026 Teologia Polityczna. Wszelkie prawa zastrzeżone.
Projekt i wdrożenie Symbioza

Newsletter

Jeśli chcesz otrzymywać informacje o nowościach, aktualnych promocjach
oraz inne istotne wiadomości z życia Teologii Politycznej - dodaj swój adres
e-mail.
Zapisz mnie

Strona może wykorzysywać pliki cookies w celach statystycznych, analitycznych i
marketingowych.
Warunki przechowywania i dostępu do cookies opisaliśmy w Polityce prywatności.
Więcej
Akceptuję


