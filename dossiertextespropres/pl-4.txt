
HTTP/2 200 server: nginx date: Sun, 04 Jan 2026 17:27:39 GMT content-type:
rel="alternate"; type="application/json",
Brata Alberta w Rybniku - Kamieniu » Kanał z wpisami Parafia pw. św. Brata
Alberta w Rybniku - Kamieniu » Kanał z komentarzami alternate alternate
alternate


Skip to content

Parafia pw. św. Brata Alberta w Rybniku – Kamieniu

Parafia pw. św. Brata Alberta w Rybniku – Kamieniu


Szukaj


O grzechu… inaczej

Biblijnymi wzorami wiary NIE SĄ ludzie bezbłędni i perfekcyjni, lecz tacy,
którzy pogrążeni byli w CIĘŻKIM GRZECHU i dopiero z jego DNA zaczęli dążyć do
Boga. Spotykamy tu Abrahama, który wyparł się w Egipcie swojej żony
przedstawiając ją jako siostrę po to, by móc z tego faktu czerpać korzyści. Mamy
tu Mojżesza, który uwolnił lud Izraela z egipskiej niewoli, a przecież to
MORDERCA – w złości zabił jednego z Egipcjan. Dopiero jako „przegrany” został
powołany przez Boga do służby. Mamy Dawida! Dawid był człowiekiem szlachetnym
– mógł uwolnić się od śmiertelnego wroga, jakim był dla niego Saul, jednak nie
zrobił tego. Był człowiekiem głębokiej wiary – jego psalmy do dzisiaj odmawiamy
i śpiewamy! A JEDNOCZEŚNIE – jakiż to był – za przeproszeniem – „świntuch”.
Pamiętamy „numer” z Batszebą, pamiętamy, jak potraktował jej męża – dla
zatuszowania sprawy wystawił go na pewną śmierć. A popatrzmy na św. Piotra!
Przecież on nie rozumiał Jezusa do tego stopnia, że Jezus nazwał go SZATANEM i
kazał odstąpić od siebie. W końcu Piotr zaparł się Jezusa. Popatrzmy na św.
Pawła, który najpierw był Szawłem i z wielką gorliwością tępił chrześcijan…

Te wszystkie postacie musiały przejść najpierw przez otchłań własnych win i
bezsilności, aby móc czerpać swoją nadzieję wyłącznie od Boga. Ci ludzie musieli
pozwolić Bogu, by to ON ich przemienił. Ten Piotr musiał doświadczyć, że nie
może ręczyć za siebie, nawet jeśli coś obieca – bo przecież zapewniał – „nie
zaprę się ciebie!”. Piotr po tym wszystkim gorzko zapłakał i pojął, że to nie ON
jako osoba może stanowić OPOKĘ, lecz WIARA, której musi się kurczowo trzymać.
Paweł ogarnięty niemocą, zupełnie bezradny, doświadcza na własnej skórze, że to
sam CHRYSTUS nim kieruje i go przemienia. Nawet PO nawróceniu nie staje się
człowiekiem w pełni uzdrowionym – pisze o poniżającym go ościeniu, o jakimś
wysłanniku szatana, który bije go pięściami, aby nie wpadł w pychę. A JEDNAK
Paweł żyje dalej i ewangelizuje. I jest pewien, że wystarczy mu łaski Bożej – te
wyraźne słowa! – „moc bowiem w słabości się doskonali” – „gdy jestem słaby,
wtedy jestem mocny!”. Paweł uwolnił się od pokusy dochodzenia do Boga o własnych
siłach.

Co to wszystko znaczy i o co w tym chodzi?

Nie chodzi o to, że warto grzeszyć, bo tak można spotkać Pana Boga. Chodzi o to,
że grzech i słabość – jeśli się pojawią – TRZEBA MĄDRZE PRZEŻYĆ I WYKORZYSTAĆ!
Że to może być początek wielkiej przyjaźni z Bogiem! Chodzi o to, byśmy nie
walczyli SAMI – sami to możemy jedynie wpaść w nerwicę! – walczyć Bożą mocą,
Bożą mądrością – trochę tak, jak mały chłopiec, który w zagrożeniu straszy
starszym bratem – „Poczekaj, jak przyjdzie mój brat, to ci pokaże!” Chodzi o to,
byśmy po grzechu i w słabości NIE UCIEKALI przed Bogiem – im jest gorzej, tym
bardziej trzeba szarpać Pana Boga. Ośmielę się stwierdzić, że Bóg wkracza do
akcji dopiero wtedy, kiedy człowiek mówi, że SAM SOBIE NIE PORADZI!. Żeby nas
grzech nie przywalił, nie zniszczył, nie złamał……. „Bo nie dalej jak w Popielec
postanowiłem…. Że już nigdy, że już będę…. A tu znowu to samo. I już mi się
nigdy nie uda i taki już zostanę”. Hmmm….. Być może się uda, a być może COŚ ci
już do końca życia zostanie – jakaś wada, jakaś słabość, jakiś problem, jakiś
oścień…. Ty musisz żyć DALEJ, bo Bóg chce, abyś ŻYŁ. Człowiek nawet codziennie
może być na dnie – ale na tym dnie codziennie musi odnajdywać Pana Boga!

FARYZEUSZ I CELNIK

Celnik – czyli poborca podatków – w czasach Jezusa uważany za wyjątkowego
grzesznika – BO krwiopijca, kolaborant władz rzymskich – zatem ktoś pogardzany,
znienawidzony, odrażający! A jednak to ON!… po modlitwie, o której słyszeliśmy w
przypowieści Jezusa – wyszedł ze świątyni USPRAWIEDLIWIONY! A MODLIŁO SIĘ DWÓCH
– CELNIK I FARYZEUSZ! Co sprawiło, że modlitwa faryzeusza nie podobała się Bogu?
I… KIEDY my sami jesteśmy na DRODZE DO FARYZEIZMU?

Otóż faryzeusz miał kłopot ze wzrokiem – zamiast patrzeć PRZED SIEBIE i szukać
Boga, spoglądał w prawo, w lewo… i pewnie jeszcze do tyłu… – PO CO? – by
znaleźć GORSZEGO od siebie. To tak przyjemnie znaleźć gorszego od siebie!

Zatem do faryzeizmu prowadzi PORÓWNYWANIE SIĘ z innymi. WSZELKIE porównywanie
się prowadzi do duchowej porażki. Bo każdy jest NIEPORÓWNYWALNY, jedyny w swoim
rodzaju. I taką też – jedyną w swoim rodzaju – jest moja relacja z Bogiem. Dla
celnika ważny jest tylko Bóg, ważna jest ta chwila modlitwy…. On pewnie nawet
nie wie, kto jeszcze jest w świątyni! Tylko ON i BÓG!

Co jeszcze pachnie, albo lepiej powiedzieć „zalatuje” faryzeizmem?

Ten faryzeusz – tak naprawdę – WYMAGA od siebie! Przez Prawo jest zobowiązany do
poszczenia raz w roku, w dniu pokuty. Tymczasem on pości – UWAGA! – dwa razy w
tygodniu! – po to, by zadośćuczynić za grzechy tylu niewiernych. Według Prawa
powinien płacić dziesięcinę, czyli podatek świątynny…. Z pszenicy, moszczu i
oliwy. A on dobrowolnie daje dziesięcinę ze wszystkich swoich zakupów. Zatem ten
faryzeusz to człowiek zaangażowany, gorliwy, oddany. I nie to jest tu problemem!
Pan Jezus wcale nie krytykuje tej jego gorliwości. Problem leży w tym, że on to
wszystko Panu Bogu powyliczał, że się tym przechwala. To nie jest człowiek
pobożny, to jest KOLEKCJONER, dumny ze swojej kolekcji. To człowiek dla którego
Bóg jest głównym księgowym, który ma wszystko odnotować i w właściwym czasie
wręczyć dyplom i puchar… i to jeszcze tak, żeby to wszyscy to widzieli.
Właściwie, gdyby nie ten faryzeusz to nie wiadomo, jak Bóg by sobie radził…
Faryzeusz tu i teraz niewiele od Boga oczekuje – chyba tylko tego, by te jego
ZASŁUGI odnotował…

A celnik, świadomy własnej grzeszności i słabości, pokornie prosi Boga o litość
– tylko tyle i AŻ TYLE!

Zatem DRUGA „furtka” do faryzeizmu to ten błysk w oku i duma ze swej
„pobożnościowej kolekcji” – „proszę księdza….. ja wszystkie pielgrzymki…. Nie
opuszczę…. I wszystkie części różańca…. a te nowenny, jedną kończę, drugą
zaczynam…, a Radio Maryja to mam cały czas włączone, dzień i noc!” Mówi nam Pan
Jezus, że to wszystko może nie wystarczyć. Najważniejszy jest bowiem wewnętrzny
motyw – robię coś, by być BLIŻEJ Boga.

Czasami nawet mam wrażenie, że my zbyt wiele mówimy i myślimy o tej „WIECZNEJ
NAGRODZIE” w niebie! Człowiek niczego nie powinien robić DLA NAGRODY! A wszystko
powinien robić z miłości do Boga i z pragnienia zobaczenia Go TWARZĄ W TWARZ!

(DJ)

Okiem proboszcza – teksty, notatki z kazań, wypisy, myśli…

Kancelaria
poniedziałek 
wtorek 
czwartek 
piątek 

Kontakt
ul. Robotnicza 95
tel. 
tel. kom. 

Szukaj na stronie

Copyright © 2026 Parafia pw. św. Brata Alberta w Rybniku – Kamieniu. All Rights
Reserved.

Theme by Church WordPress Themes
