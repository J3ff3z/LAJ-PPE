
HTTP/2 200 date: Sun, 04 Jan 2026 17:30:37 GMT content-type: text/html;
Trybuna » Kanał z komentarzami Dziennik Trybuna » „Dzieje grzechu” jako powieść
nowoczesna Kanał z komentarzami alternate alternate alternate

Anuluj wstępne ładowanie


Facebook-f Twitter
23 grudnia 2025

Dziennik Trybuna

Dziennik Trybuna

✕

„Dzieje grzechu” jako powieść nowoczesna


Trybuna

Reakcję krytyki literackiej na ukazanie się w 1908 roku „Dziejów grzechu”
Stefana Żeromskiego najtrafniej można chyba określić słowem – zakłopotanie. Oto
pisarz mający opinię „sumienia narodu”, nazywany „sercem nienasyconym”, autor
słów o potrzebie „rozdrapywania ran, aby nie zabliźniły się błoną podłości”,
herold wielkich problemów narodowych i społecznych, twórca „Siłaczki”,
„Syzyfowych prac”, „Ludzi bezdomnych”, „Popiołów”, „Snu o szpadzie” czy „Snu
o chlebie”, wydał powieść nazwaną „romansem kolejowym”, melodramatem z akcentami
„pornograficznymi” i wątkami sensacyjno-kryminalnymi.

Najbardziej krewcy krytycy z kręgów społecznej konserwy i reakcji mieli okazję
jeszcze mocniej niż dotąd pomstować na Żeromskiego jako na „deprawatora”
i „pornografa”. I choć jednocześnie wszyscy mieli świadomość, że „Dzieje
grzechu” nie wyszły spod pióra drugo- czy trzeciorzędnego wyrobnika
od komercyjnej literatury popularnej najpośledniejszego sortu, lecz spod pióra
wybitnego pisarza i ideowego moralisty, to generalnie uznano tę powieść za rzecz
z „drugiego rzędu” w twórczości Żeromskiego i tylko wyrafinowany kształt
artystyczny uchronił opowieść o losach Ewy Pobratyńskiej od uznania jej
za pisarski „wypadek przy pracy”, za wyraz spadku formy i od wzięcia jej
w nawias jako epizodu „pozaklasowego”.
I o ile proza i dramaturgia Żeromskiego została przez przeszło sto lat poddana
gruntownej egzegezie przez dziesiątki, jeśli nie setki badaczy czy komentatorów
ze Stanisławem Pigoniem czy Henrykiem Markiewiczem na czele, o tyle nawet
w syntezach poświęconych jego twórczości „Dziejom grzechu” poświęcone
są zazwyczaj dość skąpe, opisowe wzmianki, sprawiające wrażenie, jakby nawet
specjaliści od biografii i twórczości tego pisarza nie mieli na jej temat nic
do powiedzenia, poza zreferowaniem „wierzchniej” warstwy fabularnej.
Wydaje się, że jedyną do tej pory próbą zajrzenia „pod powierzchnię”
tej powieści była wyrafinowana estetycznie ekranizacja filmowa Waleriana
Borowczyka z 1975 roku, ale reżyserowi udało się jedynie zasugerować tajemnice
kryjące się w tworzywie „Dziejów grzechu”, zaledwie wzbudzić niejakie
percepcyjne przeczucia.
Dlatego studium „Legenda i lektura. O „Dziejach grzechu” Stefana Żeromskiego”
Agaty Zalewskiej jest bez wątpienia nie tylko pierwszą tak obszerną i wnikliwą
próbą interpretacji tej powieści, ale też – co jest również owocem „łaski
późnego napisania” – pierwszą nowoczesną propozycją jej odczytania. Zalewska
nie wychodzi z „punktu zero”, lecz swoje analizy poprzedza przeglądem recepcji
powieści od roku 1908 do naszych czasów.
Następnie przystępuje do postawienia wyjściowego pytania o przyczyny powstania,
o genezę tej powieści, o motywacje pisarza, bada związki „Dziejów grzechu”
z wcześniejszymi i późniejszymi utworami Żeromskiego, dokonuje identyfikacji
problemów podjętych przez autora i zastanawia się nad tożsamością głównych
postaci.
Kluczowa z punktu widzenia intencji autorki studium jest jej deklaracja
sformułowana w rozdziale o recepcji powieści: „W chwili publikacji powieści
krytycy zareagowali na nią w sposób, który można określić jako publicystyczny,
a więc – niezależnie od sformułowanych uwag – łączyli ocenę estetyki dzieła
(w zależności od opinii, jej sensacyjną lub skandalizującą fabułę, wulgarność
lub jaskrawość opisów) z ogólnym przekonaniem o społecznej wymowie utworu
(analogicznie: albo szkodliwej, albo uzasadnionej), kwestionując – w zasadzie
– jego ideowo – filozoficzne znaczenie”.
I właśnie odkrywanie ideowo-filozoficznych znaczeń „Dziejów grzechu” było
kluczowym celem Agaty Zalewskiej. W tle ideowo-metodologicznym rysuje się
literaturoznawstwo ponowoczesne, postmodernistyczne z jego patronami –
Barthesem, Rortym, Lyotardem czy Deriddą, z jego „afirmacją nieskończonej
i niewyczerpalnie twórczej interpretacji”.
W bezpośrednim zapleczu – dokonania wybitnych badaczy polskich, twórczo
rozwijających idee nowych odczytań, takich jak, między innymi, Ewa Paczoska,
Anna Burzyńska, Ryszard Koziołek, Jerzy Paszek czy Iwona Rusek (od siebie dodam
nazwiska choćby Jana Tomkowskiego, jednego z polskich prekursorów nurtu,
czy Aleksandry Wójtowicz, autorki oryginalnego odczytania „Oziminy” Berenta).
Agata Zalewska wędruje po mapie „Dziejów grzechu” skrupulatnie, gęsto
i w różnych kierunkach, przy czym najważniejsze podjęte przez nią tematy, to:
rozpad tradycyjnych wartości opartych na chrześcijaństwie (epoka
nietzscheańskiej „śmierci Boga”), fundamentalnie żywotna dla pisarza kwestia
społeczna rozrysowana w jednym z osiowych wątków, czyli w utopijnym projekcie
hrabiego Bodzanty i wreszcie – co jest wątkiem najbardziej rozbudowanym – czyta
„Dzieje grzechu” na tle, czy przez pryzmat, problematyki „Raju utraconego” Johna
Miltona, XVII-wiecznego poematu, który był twórczą trawestacją zaczerpniętego
z Biblii motywu Stworzenia Człowieka przez Boga, umieszczenia go z miłością
w Raju, a następnie sprzeniewierzenia się Bogu przez Człowieka, zakończonego
wygnaniem go z Raju.
To implikuje uniwersalizm wymowy „Dziejów grzechu” jako powieści podejmującej
fundamentalne kwestie natury człowieka, zagadnienie grzechu, zła, dobra, miłości
i jej braku, poświęcenia, wolności, zbrodni, kary, kolistej powtarzalności
ludzkiego losu, fatum.
Zalewska stawia też pytanie, dlaczego w powieści, którą można czytać jako
odniesienie do biblijnego mitu Adama i Ewy, to właśnie Ewa (Pobratyńska), czyli
kobieta została wybrana, w drodze swoistej „antropologizacji” mitu, do roli
postaci centralnej, do „wyrażenia tych wszystkich meandrycznych napięć, które
są w każdym człowieku” i „stanowią tragiczną istotę życia”. Nie jest nim
„Adam” (Łukasz Niepołomski), o czym zdaniem autorki studium świadczy choćby
fakt, że jest on postacią tylko fragmentami obecną bezpośrednio w powieści, jako
uczestnik akcji.
W przeważających jej partiach występuje tylko pośrednio, jako wspomnienie
czy jako autor listów lub ktoś o kim się mówi, jego przeważającą formą istnienia
w powieści jest fizyczna absencja.
W interpretacji Zalewskiej, tak jak ją rozumiem, Żeromski był jako pisarz,
człowiek i mężczyzna szczególnie uwrażliwiony na rolę kobiety, jako istoty
bardziej „reprezentatywnej” dla ludzkiego losu niż mężczyzna, bardziej
wrażliwej, bardziej skomplikowanej, bardziej „ludzkiej”, a w konsekwencji
bliższej naturze bytu. To dlatego w całej galerii fascynujących, bogatych
portretów kobiecych, jakie stworzył w swojej prozie i dramacie, postać Ewy
Pobratyńskiej, na pozór zredukowana do figury upadłej niewinności, kobiety
spadającej na dno osobiste i społeczne przez piekło niespełnionej, a raczej
nienasyconej miłości, jest postacią tak tajemniczą nieoczywistą, skomplikowaną.
Bo ta kobieta to – człowiek pars pro toto. Dopełnia to brzmienie tytułu, jego
zdepersonalizowanie, jego maksymalna uniwersalizacja.
Ta powieść nie nazywa się „Ewa Pobratyńska”, jej tytuł nie brzmi jak „Nana”
Zoli, jak „Eugenia Grandet” Balzaca, jak „Pani Bovary” Flauberta, jak „Teresa
Desqueyroux” Mauriaca. Żeromski nie napisał powieści o skromnej dziewczynie
z warszawskiej kamienicy z przełomu XIX i XX wieku, o córce mieszczki
i „wysadzonego z siodła”, lecz o doświadczeniu ludzkim.
Chciał by uniwersalizm jego powieści wybrzmiał, jak „kropka nad i”, także
tytule. W tekście kończącym studium autorka odnosi się do punktu wyjścia, czyli
do zagadnienia „nowoczesności” powieści „Dzieje grzechu”, „nowoczesności”
z punktu widzenia naszej współczesności.
I tak też ją ocenia, a uzasadnienie widzi w jej intertekstualności (liczne
bezpośrednie lub aluzyjne odwołania kulturowe), w grze z czytelnikiem, w nieco
zawoalowanej, ale czytelnej deziluzyjności tekstu, w eklektyzmie stylistycznym,
a także w podskórnym autotematyzmie i ukrytej ironii.
Warto zdmuchnąć pył z egzemplarza tej osobliwej powieści od dziesięcioleci
kojarzącej się z bibliotecznym kurzem i raz jeszcze, ale inaczej, bo nowocześnie
ją przeczytać.
Agata Zalewska – Legenda i lektura. O „Dziejach grzechu” Stefana Żeromskiego”,
Wydawnictwo Naukowe Sub Lupa, Wydział „Artes Liberales”, Warszawa 2016, ,
Tagi: Agata Zalewska Dzieje grzechu Legenda i lektura recenzja

Krzysztof Lubczyński

Poprzedni

Aresztują cię przez internet, ale siedzieć pójdziesz naprawdę
Następny

Szafarz: „Zerwanie powiązań” przez Stany Zjednoczone z WHO to wyraz skrajnego
egoizmu

Zostaw komentarz


Najnowsze

wideokonferencji w Madrycie

Klęska hiszpańskich socjalistów w Estremadurze
22 grudnia 2025
lotnictwa na terytorium Kambodży

Kambodża oskarża Tajlandię o naloty. Konflikt trwa mimo zapowiedzi rozmów
22 grudnia 2025

Tajwan jest chiński i takim pozostanie!
22 grudnia 2025

RAM drożeje jak na drożdżach
22 grudnia 2025
miejsce domniemanego ataku z 22 grudnia 2025 roku

Zamach bombowy w Moskwie. Nie żyje wysoki rangą generał rosyjskiego sztabu
22 grudnia 2025

Męska robota
21 grudnia 2025

Hiszpańscy socjaliści pod presją
21 grudnia 2025
Sprawiedliwości USA

Akta Epsteina. Więcej cenzury niż odpowiedzi
21 grudnia 2025

Pierwsze pół roku senatora Macieja Kopca w delegacji Senatu RP do Zgromadzenia
Parlamentarnego NATO
20 grudnia 2025

Mundial nie dla wszystkich
20 grudnia 2025

Dziennik Trybuna

Informacje Prawne

Polityka prywatności
Regulaminy
Redakcja
Facebook-f Twitter

© 2022 Dziennik Trybuna. Wszystkie prawa zastrzeżone.

Ta strona korzysta z ciasteczek aby świadczyć usługi na najwyższym poziomie.
