HTTP/ 200 OK Server: nginx/ Date: Sat, 03 Jan 2026 16:46:40 GMT


Czy polityka rodzi się z grzechu?
, 13:19

Czy polityka rodzi się z grzechu?


Św. Paweł mówi, że wszelka władza pochodzi od Boga, a kto „przeciwstawia się
władzy sprzeciwia się porządkowi Bożemu”. Posłuszeństwo władzy, a nawet
obowiązek modlitwy za rządzących nie był w żadnej mierze przyzwoleniem na
przedkładanie tej władzy nad posłuszeństwo Bogu i Kościołowi.

Początki chrześcijaństwa

Dla chrześcijan rzeczywistość publiczna, państwowa nigdy nie była obojętna, same
narodziny Jezusa Chrystusa zostały przez Ewangelistów opisane i umieszczone w
kontekście historii narodu izraelskiego i Cesarstwa Rzymskiego. Święty Mateusz
przytacza rodowód Jezusa od czasów obietnicy jakiej Bóg udzielił Abrahamowi, od
czasów ojca wszystkich wierzących [1]. Dzięki temu, wydarzenie Wcielenia
znajduje swój sens w dziejach szczególnego wybrania Izraela przez Boga. Kościół
jako dopełnienie obietnic zbawczych danych Izraelowi nie trwa więc w próżni, czy
też jakieś eklektycznej mieszance świata mitologicznych symboli, ale wpisuje
się w ciąg pokoleń konkretnych ludzi wędrujących z Bogiem, a przez to pozostaje
w łączności z samym aktem stwórczym, ukształtowaniem kosmosu, tej uporządkowanej
całości ducha i materii, a także pierwszym człowiekiem - Adamem.

W kontekście historii Cesarstwa narodziny Jezusa umieścił święty Łukasz. Można
powiedzieć, że umieścił on życie Jezusa w samym środku historii politycznej
świata, określając w ten sposób nie tylko realność i faktyczność wydarzeń w
Betlejem, ale pokazując związek tych wydarzeń z historią Imperium, a także
historią całego świata - przez Imperium w jakiejś mierze reprezentowanego [2].
Również wspominani przez Łukasza dostojnicy Izraela powinni być bardziej
postrzegani jako „osoby polityczne” niż jako „przedstawiciele dziejów
zbawienia”. Zestawienie tych dwóch ewangelicznych opisów sprawia, że
chrześcijańskie rozumienie Jezusa i wiara w to, że jest on Kyrios
Christos skłania do tego by podążać trudną drogą wykluczającą jednoznaczne
rozumienie misji Jezusa. Jednoznaczne jest tylko to, że prowadzi on do
pojednania wszystkiego w Bogu, ponieważ jest Synem. Jego związek z „ludźmi
wiary”, dziećmi Abrahama wyklucza jedynie doczesne rozumienie celu, jaki stoi
przed Jezusem i jego Kościołem.

Wykluczone zostaje wobec tego czysto polityczne uzasadnienie bycia
chrześcijaninem, takie które mogłoby ograniczyć się do zaprowadzenia
sprawiedliwych rządów, charytatywnego pomniejszania cierpienia tkwiącego w
świecie – pomniejszania, aż do skutecznego go wyeliminowania; nie mówiąc o
rewolucyjnych przewrotach. Dziedzictwo grzechu pierworodnego nie może więc być
zniesione przez działanie polityczne. Rodowód „ludzi wiary” ciągnący się od
Abrahama, istniejący dzięki obietnicy i jej spełnieniu, które nie może się stać
ludzkimi siłami (czy będą to narodziny Izaaka, czy cudowne Zmartwychwstanie i
Wniebowstąpienie Jezusa Chrystusa), świadczy, o Tym który przychodzi spoza
świata ludzi i w sensie ludzkim, a także kosmicznym, jest sprawcą pojednania.
Równocześnie „sama wiara” odrzucająca pracę nad przemianą tego świata mogłaby
nas zaprowadzić w stronę innej jednostronności niż upolitycznienie. Jest nią
uznanie, że sens historii wyczerpuje się w Jezusie Chrystusie w znaczeniu
wykluczającym. Poszukiwanie wtedy sensu wydarzeń doczesnej historii miałoby być
poszukiwaniem tego co „niedostępne” [3]. „Sama wiara” nie może bowiem uznać
choćby przydatności rozumu praktycznego, jest ona oddzielona od poznania
rozumowego, jest kwestią decyzji poddania się niepoznawalnemu Bogu [4].

Skoro wszystko można zrozumieć tylko w Bogu, w sensie wyłączności ekskluzywnej,
to całkowicie niepoznawalny jest zarówno ów Bóg, jak i historia – dzieje, ale
też świat i człowiek [5]. Niepoznawalność prowadzi do zapoznania możliwości
jakiegokolwiek wartościowania, a chrześcijaństwo staje się czystym spirytyzmem,
doskonałym uwewnętrznieniem, doświadczaniem boskości w sobie, paraliżem
wszelkiego działania, byciem poza światem, przeciwstawieniem temu światu – tak
często reprezentowanemu przez to co przemijające, polityczne. Już analiza
rodowodu „ludzi wiary” poprzedzających Jezusa, którą znajdujemy u Mateusza
skłania do postawienia pytania o sensowność takiej interpretacji. „Sama wiara”
wynikająca z indywidualnej decyzji wyklucza poniekąd „rodowód” będący związkiem
nie tylko z samym Bogiem, ale także pomiędzy ludźmi. To Bóg uwierzytelnia
istnienie pokoleń – mają one znaczenie nie tylko poprzez „decyzję wiary”, ale
też poprzez następstwo, niezależny od nich samych związek pomiędzy Abrahamem i
Jezusem – Stworzeniem i Powtórnym Przyjściem [6]. W ten sposób samo Pismo Święte
odkrywa przed nami poznawalność zamysłu Bożego poczynając od człowieka, poprzez
kosmos – dzieje – historię, aż po Niego samego. Jak mówi święty Paweł „jeżeli
Chrystus nie zmartwychwstał, daremne jest nasze nauczanie, próżna jest wasza
wiara” [7], bowiem wiara ta opiera się ostatecznie na historycznym wydarzeniu,
powiedzielibyśmy na fakcie, a nie tylko na decyzji. Nawet jeśli weźmiemy
poprawkę, która wynika ze zdania znajdującego w tym samym liście do Koryntian:
„Teraz widzimy jakby w zwierciadle, niejasno (...) Teraz poznaję po części”[8],
to sens fragmentów świętego Łukasza upewnia nas, że nie chodzi o spirytyzm.

Uparcie pisze on o zapomnianych dziś cesarzach, konsulach, kapłanach, spisach
ludności. Właśnie w samym sercu politycznej historii świata narodził się
Zbawiciel, Syn Boży, chciany przez Ojca właśnie w tym a nie w innym momencie
konkretnych ludzkich dziejów. Dlatego też chrześcijanin, żyje w przekonaniu, że
Jezus Chrystus jest „Panem wszelkiego dziania się” [9], ale równocześnie włącza
w to „dzianie się” również nasze ludzkie działanie, które nie traci swojego
znaczenia, ani sensu, przez to, że On jest Kyrios Christos. Nie ma więc dualizmu
pomiędzy historią duchową i doczesną. To pojednanie wydaje się nam trudne do
zrozumienia od czasu grzechu pierworodnego, który osłabił wolę w człowieku.
Widzimy w tym pojednaniu zagrożenie dla wolności, które realizowało się poprzez
wykorzystywanie władzy duchowej do celów doczesnych, czy to w czasach Cesarstwa,
czy epoki reformacji (zasada cuius regio, eius religio), czy totalitaryzmu
(choć w innym sensie). Jednocześnie nowożytność jako jedyne lekarstwo uznała
całkowite rozdzielnie porządków doczesnego i świętego, co jednak nie jest
rozwiązaniem, ale inną twarzą konsekwencji grzechu pierwszych rodziców. Trudno
inaczej określić sytuację świata, w którym człowiek jest pęknięty i funkcjonuje
w dwóch rzeczywistościach faktycznie nierozdzielnych, a dodatkowo nieustannie
jest zmuszany porzucać jedną przeciw drugiej. Siłą rzeczy jedna z nich podlegać
będzie niesprawiedliwej marginalizacji, co ponownie stawia nas wobec fałszywej
jedności, dominacji zewnętrznego nad wewnętrznym, bądź odwrotnie – ostatecznie w
obu przypadkach występuje on przeciwko sobie. Jednak dla chrześcijan pierwszych
kilkunastu stuleci „Święte Cesarstwo Rzymskie” nie było wcale sprzecznością, ale
raczej zmaganiem o sprawiedliwość, jedność osoby, społeczeństwa i Boga.
Współczesne komentarze sugerujące taką sprzeczności [10] uznaliby oni
prawdopodobnie za słabość umysłu. Bóg nie jest bowiem Bogiem „decyzji wiary”,
ale całego uniwersum, które porządkuje. Nie powinny zatem dziwić konsekwentnie
używane w tradycji pojęcia narodu, czy to będzie „Naród Wybrany”, czy zapomniane
już dziś sformułowanie „naród chrześcijański” na określenie społeczności
wiernych, ale także na określenie rzeczywistości politycznej opartej na
królowaniu Chrystusa. Jak widać analogie świata duchowego ze światem polityki
nie budziły kiedyś zbyt wielkiego niepokoju.

Stosunek świętego Pawła do władzy politycznej [11] jest dość dobrze znany,
posłuszeństwo siłom zwierzchnim pozostaje nakazem niezależnie od tego czy są one
chrześcijańskie (co w pierwszym wieku się nie zdarzało), czy też pogańskie i
wrogo nastawione do prawdziwej wiary, prawdziwej religii i prawdziwej filozofii
– wszystkie te trzy określenia stosują się oczywiście do chrześcijaństwa. Paweł
mówi, że wszelka władza pochodzi od Boga, a kto „przeciwstawia się władzy
sprzeciwia się porządkowi Bożemu" [12] Pamiętajmy, że mówi to Apostoł w czasach
kiedy bycie chrześcijaninem wiązało się z dużym ryzykiem, czego on sam
wielokrotnie doświadczał zanim poniósł śmierć męczeńską. Posłuszeństwo władzy, a
nawet obowiązek modlitwy [13] za rządzących nie był w żadnej mierze
przyzwoleniem na przedkładanie tej władzy nad posłuszeństwo Bogu i Kościołowi.
Władza państwowa bowiem może być zagarnięta przez ludzi niegodnie sprawujących
swoje obowiązki co, podkreślał święty Jan w Apokalipsie, [14] widząc w ówczesnym
sobie Rzymie „Bestię wychodzącą z morza” [15] - na podobieństwo Lewiatana.
Dlatego też oczywistym było przekonanie, że najlepszą możliwą władzą będzie
władza sprawowana przez chrześcijan w państwie chrześcijańskim [16], wśród
chrześcijańskiego narodu. Orygenes sądził, że władza polityczna, jest jak zmysły
człowieka, to znaczy – nikt nie powie, że źle jest widzieć, czy słyszeć, ale
już inną rzecz stanowi jak zostanie wykorzystane to dobro, którym są
zmysły [17]. Jest to niewątpliwa analogia do konsekwencji grzechu pierworodnego
psującego nasze władze jednostkowe jak i społeczne.

Zestawienie passusów dwóch Apostołów i potraktowanie ich jako wypowiedzi
„ontologicznych” budzi jednak problemy, które będą zaprzątać myślicieli
chrześcijańskich w czasach późniejszych, nawet jeśli wypowiedzi te miały
charakter praktyczny (św. Paweł), bądź profetyczny i metaforyczny (św. Jan) i
nie stanowiły uporządkowanej teorii o genezie i istocie państwa. Nie sposób było
uniknąć, razem z rozwojem Kościoła i jego relacji z władzą, pytań o właściwy
charakter pochodzenia tejże władzy. Czy pochodzi ona od Boga, czy jej źródłem
jest grzech? Można powiedzieć, że Bóg piórami swoich skrybów podkreślił w Nowym
Testamencie fakt, że wydarzenie zbawcze miało miejsce w okolicznościach
politycznych, również rozwój Kościoła przypisywano określonej opatrznościowej
sytuacji jaką był Pokój Rzymski pozwalający na głoszenie Dobrej Nowiny w niemal
całym znanym świecie. Czy więc można było tę władzę, choć nieprzychylną, a
jednak mimo woli sprzyjającą, tak jednoznacznie odrzucić? Równocześnie pytano,
czy skoro Cesarstwo istnieje i w dodatku jest źródłem porządku może ono
pochodzić całkowicie od złego, który tylko burzy i wprowadza zamęt? Pytania te
sprawiały, że kwestia grzechu pierworodnego, którego konsekwencje nowożytność
niejako zalegalizowała, była osnową chrześcijańskiego myślenia o polityce.
Kamieniem milowym, który zaważył o kierunkach chrześcijańskiej filozofii
polityki na niemal tysiąc lat był święty Augustyn, który prowadząc bujne życie
intelektualne, a także jako biskup, kościelne i polityczne na co dzień ścierał
się z problematyką genezy władzy.

Św. Augustyn

Od razu trzeba zaznaczyć, że Augustyn nie doprowadził do ostatecznych
rozstrzygnięć w sprawie chrześcijańskiej wizji istoty i genezy państwa. To co
jest ważne to fakt podjęcia przez niego refleksji o państwie na poziomie
bardziej teoretycznym, a nie tylko praktycznym, czy profetycznym. Dla Augustyna
istnieją dwie podstawowe przyczyny istnienia państwa, są to natura ludzka oraz
skutki grzechu pierworodnego [18]. Jak pisze: „jeśli od mędrca wymagają
filozofowie życia społecznego, to my je więcej jeszcze za godne polecenia
uważamy” [19] Człowiek nie został stworzony do życia samotnego, ale ze swojej
natury gromadzi się z innymi. Właściwą analogią wspólnotowej natury człowieka
jest mowa: „Każda jednostka ludzka, podobnie jak w mowie każda litera, jest
cząstką składową miasta, czy królestwa, choćby ono nie wiem jak wielkie
przestrzenie obejmowało” [20] U podstaw życia społecznego leży
przyjaźń [21] pomiędzy ludźmi, która jest wzmacniana przez więź pokrewieństwa.
Złączona tymi dwoma siłami powstaje rodzina stanowiąca elementarną formę życia
społecznego oraz „prototyp” państwa, na czele z ojcem rodziny wzorem dobrego
władcy. Jak pisze jeden z komentatorów myśli Augustyna „władza ta winna mieć
raczej charakter pasterzowania niż zmuszania do posłuszeństwa” [22] dlatego też
pierwsza rodzina nie mogła być niczym innym jak „przyjacielską społecznością
opartą na równości, w której konieczne decyzje podejmowane były bez
nienaturalnej dominacji jednego z partnerów nad drugim” [23]

Można powiedzieć, że te przekonania Augustyn podzielał wraz z innymi
myślicielami epoki antycznej. Jednak znaczna korekta wobec tych poglądów wiąże
się w recepcją dogmatu o grzechu pierworodnym. Punkt ten jest także miejscem
sporu badaczy co do właściwej interpretacji myśli hippończyka. Augustyn mówi
bowiem, że państwo, a właściwie struktury polityczne są „darem Bożej
Opatrzności”, który jest niezbędny dla skorygowania „dezorganizacji życia
społecznego” [24] jaka nastąpiła w konsekwencji skażenia ludzkiej natury
upadkiem pierwszych rodziców. Po tym wydarzeniu ludzie „szukają okazji do bycia
lepszymi od innych oraz do znajdowania zadowolenia w rzeczach kosztem innych
ludzi” [25]Łączy się z tym żądza dominacji nad innymi. Wyciąga się z tego
wniosek, że natura człowieka ma charakter apolityczny i dopiero na skutek buntu
Adama i Ewy konieczna stała się interwencja Boga przywracająca prowizoryczny (a
nie naturalny przecież) porządek poprzez instytucje polityczne. Zwolennicy tego
poglądu argumentują, że gdyby uznać naturalny charakter państwa to zarówno
niewolnictwo, jak i aspekt przemocy państwowej trzeba by zaakceptować również
jako naturalny [26]. Argument ten choć wydaje się mocny to jednak pozostaje w
sprzeczności z pewnymi twierdzeniami samego Augustyna, który strukturę
społeczności niebieskiej, żyjącej z Bogiem nazywa rzeczpospolitą, przyrównując
ją do rzeczpospolitej rzymskiej różną od niej jedynie przez „wiekuiste
królowanie” [27] Boga. A przecież to państwo niebieskie jest właśnie tym
prawdziwym państwem, więc to co polityczne w pewnej mierze sięga samego nieba.
Innym argumentem, który można wyciągnąć z myśli Augustyna za naturalnym
charakterem władzy politycznej jest prawdopodobny rozwój społeczeństwa w
przypadku, gdyby grzech pierworodny nie został popełniony. Można przypuszczać,
że powstające w ten sposób społeczeństwo również potrzebowałoby organizacji
„struktur władzy, która mocą swojego autorytetu opartego na miłości wskazywałaby
i egzekwowała odpowiednie każdemu obowiązki” [28]. Wydaje się bowiem, że nawet
brak skażenia grzechem nie rozwiązałby problemu naturalnej nierówności w
predyspozycjach i talentach, które należą do urządzenia świata.

Czy jest zatem możliwe wyjście z tej sprzeczności bardziej nawet niż
interpretacyjnej to explicite tkwiącej w samym dziele Augustyna? Wydaje się, że
podstawową sprawą powinno być rozpatrzenie pojęcia natury i usytuowania w jego
ramach struktur władzy. Za stan naturalny  należy, jak sądzę uznać stan
poprzedzający popełnienie grzechu pierworodnego. To grzech zachwiał naturalnymi
relacjami pomiędzy ludźmi, a także pomiędzy ludźmi i światem, a także Bogiem.
Gdyby szukać jakieś struktury analogicznej do „państwa naturalnego” (ale także
niebieskiego) to wydaje się, że można by ją znaleźć we wspólnotach religijnych,
„które rządząc się ustalonym prawem i podporządkowane autorytetowi, stanowią
naturalne przedłużenie wspólnoty rodzinnej" [29]. Czym bowiem innym jeśli nie
małymi państwami są olbrzymie opactwa benedyktyńskie rządzące się regułą św.
Benedykta od czasu upadku ateńskiej Akademii do dnia dzisiejszego. Nawet jeśli
nie podążymy za interpretacją widzącą w konstytucjach zakonnych i wspólnotowych
alternatywę dla politycznej struktury państwa to staje się zrozumiałe, że razem
z grzechem pierworodnym zmienia się także charakter używania władzy, którą
nazwalibyśmy państwową. W jakiejś mierze unieważnia to pytanie, czy struktura
polityczna,  niezależnie jak ją zdefiniujemy, jest naturalna, czy nie. To co
wcześniej było narzędziem sprawiedliwego współistnienia teraz służy
powstrzymywaniu ludzkich żądz. Cel jednak, co warto zauważyć, nie zmienia się,
jest nim sprawiedliwość, choć zmieniły się warunki działania Bożego ustanowienia
jakim jest państwo. Można przypomnieć jeszcze raz przekonanie Orygenesa, który
mówił, że państwo jest dobre podobnie jak wzrok, ale podobnie jak wzrok może
być wykorzystane w nienajlepszy sposób. Pomimo ubolewania komentatorów nad
niewolnictwem, wydaje się jednak, że Augustyn za wyższą szkodę uważał zniesienie
porządku społecznego, którego istnienie nie jest możliwe bez państwa niż
rewolucyjne dążenie do zniesienia niewolnictwa, za które ludzie sami ponoszą w
dużej mierze odpowiedzialność przez swój upadek w grzech [30].

Przecenianie interpretacji, która widziała u Augustyna przede wszystkim wpływ
grzechu pierworodnego na naturę, nie miało dobrego wpływu na rozumienie genezy
władzy politycznej, historii i dziejów – stała się ta interpretacja źródłem
różnych nowożytnych błędnych przekonań. Według nich gdyby nie grzech
pierworodny, ani władza, ani historia nigdy by się nie pojawiły.  Grzech
pierworodny uznano za tak głębokie zerwaniem z Bogiem, że stan ten wytworzył
właściwie nową naturę. W tej perspektywie jedynym uzasadnieniem dla polityki i
dziejów jest konieczność ujarzmienia przez Boga żądzy człowieka do czasu
Powtórnego Przyjścia. Radykalne rozumienie znaczenia grzechu pierworodnego
sprawia, że zatraca się poczucie łączności przeżywanych dziejów z Bogiem i jego
królowaniem. Bóg oddala się w wyobrażeniach od człowieka i zastyga w bezczasowym
królestwie idei. Przekonanie o bezczasowości znajduje swoje  uzasadnienie w
grzechu jako źródłowym wydarzeniu poruszającym historię. W ten sposób to co
wcześniej należało co dziejów i historii zatrzymuje się i mitologizuje
pozostając jednocześnie w oderwaniu od tego co tu i teraz. Wszelkie ludzkie
działanie bez oparcia w transcendencji staje się w takiej sytuacji
niezrozumiałe. Sceptycyzm ten zatacza coraz to szersze kręgi, aż dotyka prawd
objawionych przez Boga, a także samego Boga. Czemu bowiem ma służyć Bóg, który
nie ma związku z prawdziwym życiem, którego nie można zrozumieć? W konsekwencji
nadzieje zbawcze chrześcijaństwa, pozostając nadziejami ludzkości przeobrażone
zostają w świecką mitologię polityczną. Nowożytna polityka lekceważąca
historyczność jest więc mitologiką, walczącą o świat, który nie jest możliwy
(ponieważ nie jest oparty na Bożym porządku), a niszczącą przy okazji ten, który
istnieje. Zamiast akceptacji historycznie uwarunkowanej „natury z grzechem” za
miarę uznaje ona historycznie ukształtowany mit o doskonałym świecie,
ukształtowany przez nowożytnych literatów i podlegający ciągłym modyfikacjom,
nieustannie jednak w opozycji wobec natury, a nie jak wyznawcy Chrystusa w
czasach cesarstwa (rzymskiego, czy chrześcijańskiego), wobec grzechu.
Nowożytność na podobieństwo antyku, choć bez antycznego realizmu nie może
uwierzyć w Boga obecnego w ludzkich, grzesznych dziejach. Grzech leżący u
początku historii i polityki czyni z nich obszary całkowitego profanum. Mit
wzięty poważnie sprawia, że historia staje się pozorem wobec prawdy idei,
pozorem, który można poświęcić dla oczekiwanego spełnienia. Dzieje zbawienia
zamiast historią stają się wtedy intelektualnym konstruktem, żądzą panowania nad
naturą, jako przyczyną zła w świecie. Zamiast zwalczania grzechu zaczęliśmy
zwalczać samą naturę, pielgrzymowanie zaś przestało być właściwym dążeniem ale
błądzeniem do celu, który co i raz pojawia się w innym miejscu horyzontu.

W takiej sytuacji rzeczywiście pozostaje albo porzucenie wszelkiej aktywności w
uznaniu, że nie ma ona żadnego związku z ideałem (nie mówiąc już o Bogu), albo
walka o nagą władzę, jako jedyne oparcie w świecie, w którym niczego nie można
zrozumieć, ponieważ żaden ideał, mit (nie mówiąc już o Bogu) nie może nam
powiedzieć nic sensownego o tym co istnieje, jeśli nie znajduje oparcia w mocy.
Tak wygląda świat, w którym życie polityczne upatruje swojego źródła w grzechu.
Bezczynność (która przejawia się leseferyzmem prawnym, dopuszczaniem kolejnych
czynów wcześniej zabronionych) jest uzasadniana niezdolnością człowieka do dobra
i bezcelowością ograniczania go choćby przez instytucje władzy. Próby zachowania
porządku państwowego „z natury” postrzega się, jako skażone niegodziwością, więc
nie mające sensu. Rozumienie porządku sprowadzone jest do bezczynności nocnego
stróża, który zapobiec ma czyjejkolwiek ingerencji w wewnętrzny chaos moralny,
prawny, religijny, a więc i polityczny dzisiejszego państwa. Właśnie osłabianie
władzy staje się dla wielu znakiem zbliżenia do apolitycznego stanu przed
upadkiem. Bardzo to dalekie od postawy Kościoła pierwszych wieków, który modlił
się za prześladujących go cesarzy widząc wartość w ładzie państwowym, który oni
zabezpieczali na mocy natury i woli Boga. Z drugiej strony legalizacja stanu po
grzechu pierworodnym każe odrzucić wszelkie nadzieje sprawiedliwego budowania
świata na rzecz budowania świata „na ludzką miarę” poprzez nieograniczony
etycznie rozwój technologiczny, indywidualizację będącą znakiem wyzwolenia, aż
po wyzwolenie z grzechu przez jego zaprzeczenie. Tu też upatrywać trzeba korzeni
totalitarnych systemów, które chcąc być Królestwem Bożym na ziemi były
faktycznie anty-Królestwem. Oczywiście dwie te tendencje (leseferyzm i
totalitaryzm) przenikają się i trwają równolegle we współczesnym myśleniu o
państwie, władzy i polityce. Zwykle odarte oczywiście ze swoich uwarunkowań
tkwiących w pewnych interpretacjach nauczania św. Augustyna.

Przedstawiony powyżej sposób myślenia nie jest jednak tradycją jedyną. Inna
mówi, że to nie grzech jest podstawową konstytucją życia politycznego, ale
ludzka natura, która choć utraciła nieco swojego blasku w dalszym ciągu powinna
być właściwym punktem odniesienia dla każdej refleksji i działania.

Uwagi końcowe: Św. Tomasz i nauczanie Kościoła katolickiego

Nauczanie Kościoła katolickiego w sprawie genezy polityki i władzy państwowej
można spuentować fragmentem z dziełka O królowaniu św. Tomasza, które
przytaczają także autorzy Kompendium Nauki Społecznej Kościoła: „Jeśli więc jest
naturalne dla człowieka, że żyje we wspólnocie, to i konieczne jest, by wśród
ludzi był ktoś, kto króluje nad wspólnotą. Skoro bowiem jest wielu ludzi, a
każdy troszczy się o to, co mu odpowiada,  wspólnota rozproszyłaby się w różne
strony, gdyby nie było kogoś, kto troszczy się także o to, co należy do dobra
całej wspólnoty. Podobnie i ciało człowieka, bądź jakiegoś zwierzęcia,
rozpadłoby się, gdyby nie było w nim ogólnej siły rządzącej, która zmierzałaby
do dobra wspólnego wszystkich członków. Mając to na uwadze, Salomon
powiada: gdzie nie masz rządcy, lud upadnie” [31]. Dla św. Tomasza, a także w
perspektywie nauczania Kościoła właściwym punktem odniesienia myślenia o
człowieku jest natura. To znamienne, że Tomasz określając naturę ludzką jako
społeczną i polityczną nigdzie nie dodaje: „ale przed grzechem pierworodnym” lub
„ale po grzechu pierworodnym”. Grzech jako zło nie posiada istnienia
ontologicznego, jest jedynie pewnego rodzaju brakiem, trudnością w realizacji
natury. To samo dotyczy polityki jako rzeczywistości ustanowionej przez Boga.
Jej ustanowienie ma służyć realizacji pierwotnego dobra człowieka, podobnie jak
wszystko co zostało stworzone. Chodzi tu o dobro w pełni tego słowa mimo, że z
powodu grzechu pierworodnego możliwość jego realizacji pozostaje ułomna. Nigdy
jednak nie możemy powiedzieć, że nasze działanie w sferze polityki nie podlega
wartościowaniu z perspektywy spraw ostatecznych, że historia polityczna jest
pozbawiona łączności z dziejami zbawienia. Nie zaczyna się ona od grzechu
pierworodnego, ale od samego stworzenia. Grzech osłabił sens władzy politycznej,
a nie go stworzył. Choć to Kain stał się założycielem pierwszego miasta [32] to
jednak z Abla wyprowadzony został, wedle tradycji, Naród Wybrany, ta
społeczność Boga, a jednocześnie społeczność polityczna. Stary Testament po
prostu opisuje dwie wizje polityki, rozumieli to Ewangeliści osadzający życie
Chrystusa w sercu historii politycznej. Pierwsza wywodzi się z rozpaczy grzechu,
druga zaś z nadziei natury. Dlatego też chrześcijańskie cesarstwo, czy
późniejsza Christianitas były wypełnieniem sensu polityki dla „narodu
chrześcijańskiego”.

Można powiedzieć, że u św. Tomasza znajdujemy pewnego rodzaju „obojętność na
grzech pierworodny”, pewnego rodzaju dystans, który pozwala mu relatywizować
jego znacznie. Tak pisze on o fundamentach polityki: „Widzimy zaś, że niektóre
zwierzęta mają głos, to tylko człowiek – należąc do gatunku ponad innymi
zwierzętami – posiada mowę [...] I dlatego słowo jest właściwością ludzi,
albowiem w porównaniu z innymi zwierzętami właściwe ludziom jest poznanie tego,
co dobre i złe, sprawiedliwe i niesprawiedliwe. Skoro więc słowo zostało dane
człowiekowi przez naturę i skoro jest ono przyporządkowane umożliwianiu
porozumienia między ludźmi w dziedzinie tego, co pożyteczne i co szkodliwe,
sprawiedliwe i niesprawiedliwe i innych podobnych rzeczy, wynika z tego –
zważywszy na to, że natura nic nie czyni na próżno – iż dla ludzi naturalne jest
porozumiewać się między sobą na temat tych rzeczy. Porozumienie co do nich
tworzy rodzinę i państwo; człowiek jest więc z natury, zwierzęciem domowym i
politycznym” [33]. Opis ten doskonale pasuje do ludzkiej kondycji zarówno przed
upadkiem, jak i po nim, grzech pierworodny bowiem nie zalicza się do żadnego z
przełomowych wydarzeń w dziejach człowieka, takich jak Stworzenie, Wcielenie,
Zmartwychwstanie, czy Powtórne Przyjście. Znaczenie i sens polityki nie zmieniły
się fundamentalnie w chwili upadku, Bóg nie odsunął się od świata, choć
świadomość często posuwa nam taką myśl. Obecność Boga nie zależy, na szczęście
od naszej świadomości, także ta obecność w historii – dziejach – polityce.
Optymizm opierający się na rozpoznaniu słabości zła przenikał też myśl Jan Pawła
II, który pisał: „Po zakończeniu wojny, myślałem sobie: Pan Bóg dał hitleryzmowi
dwanaście lat egzystencji i po dwunastu latach system ten się zawalił. Widocznie
taka była miara, jaką Opatrzność Boża wyznaczyła temu szaleństwu” [34] W ten
sposób Opatrzność i dzieje, natura i historia okazują swoje oblicza a  ludzie
włączają się w pomnażanie dobra, bądź dążą do zagłady własnej i zagłady całych
narodów. Choć nie zawsze mamy możność dokonać ostatecznych sądów o ich czynach.
Wypowiedź papieża wydaje się być echem myśli Leibniza: „Zdarza się bowiem, że w
konkretnym realistycznym układzie ludzkiego bytowania zło w jakimś sensie jawi
się jako potrzebne – jest potrzebne o tyle, o ile daje okazję do dobra” [35].
Ostatecznie zaś zło zmierza do własnego unicestwienie, gdyż podkopuje dobro na
którym wyrasta W tym też świetle możliwe jest przezwyciężenie pesymizmu
wynikającego z absolutyzowania skutków grzechu pierworodnego i nadawania mu mocy
kreującej.

Zmaganie się z niesprawiedliwością i złem na poziomie polityki, władzy, państwa,
czy prawa było i jest wcielaniem w życie zasad sprawiedliwości. Z tego wcielania
Bożych nakazów, których przestrzeganie jest podążaniem za miłością Bożą,
będziemy rozliczani w Dniu Ostatecznym. Troska o sprawiedliwość przybliża
przyjście Chrystusa, nawet jeśli „postrzegamy wszystko jakby w zwierciadle” i
wiemy, że związek pomiędzy naszym działaniem a Powtórnym Przyjściem nie jest
mechaniczny, ponieważ zależy od Zwierzchności. Nie można też dać się zwieść
pokusie, która prześladuje człowieka od upadku w Rajskim Ogrodzie, i która mówi,
że nie bierzemy udziału w budowaniu żadnego Królestwa, że nie potrafimy
rozpoznać Dobra, że polityka w ten czy inny sposób jest domeną diabła.

Tomasz Rowiński – historyk idei, redaktor „Christianitas” i sekretarz redakcji
kwartalnika „Fronda”. Ostatnio opublikował dwie książki z wywiadami „Zawód:
egzorcysta. Rozmowy z polskimi egzorcystami” (Kraków 2011), a także „Aniołowie i
kosmici. Kościół wobec cywilizacji pozaziemskich” (Kraków 2011).

[1] por. Mt 1, 1-17.


[3] por. Karl Löwith, Historia powszechna i dzieje zbawienia, przeł. Józef
Marzęcki, Wydawnictwo ANTYK, Kęty 2002, .

[4] Charakterystycznie rozumie to Karl Löwith „Chrześcijańskie pojmowanie
historii i czasu nie jest możliwym przedmiotem teoretycznej argumentacji, lecz
sprawą wiary” - to przykład jednostronności w postrzeganiu misji
chrześcijańskiej, tamże, .

[5] Zob. tamże.

[6] Piękne fragmenty mówiące o chrześcijańskim sensie „rodowodu”, „więzów
krwi” można znaleźć u Charlesa Peguy w poemacie Przedsionek tajemnicy drugiej
cnoty, przeł. Leon Zaręba, Wydawnictwo Karmelitów Bosych, Kraków 2007.

[7] 1 Kor 15, 14.

[8] 1 Kor 13, 12.

[9] Karl Löwith, .

[10] Tamże, .

[11] Patrz słynny fragment z Listu św. Pawła do Rzymian 13, 1-7.

[12] Rz 13, 1-2.

[13] Por. Tm 2, 1-2.

[14] Przypis do wersu Ap 13,1 w: Pismo Święte Starego i Nowego Testamentu.
Biblia Tysiąclecia, wyd. V, Pallotinum, Poznań 2000.

[15] Ap 13,1

[16] Por. Orygenes, Przeciw Celsusowi, VIII, 70, 72, 74, przeł. Stanisław
Kalinkowski, Akademia Teologii Katolickiej, Warszawa 1986.

[17] Por. Orygenes, Komentarz Listu do Rzymian IX, 26 w: Hugo Rahner, Kościół i
państwo we wczesnym chrześcijaństwie, przeł. Maria i Jan Radożyccy, Instytut
Wydawniczy Pax, Warszawa 1986, s. 43-46.

[18] Ks. Stanisław Jóźwiak, Państwo i Kościół w pismach św. Augustyna,
Wydawnictwo KUL, Lublin 2004, s. 66.

[19] św. Augustyn, Państwo Boże, przeł. Władysław Kubicki, Wydawnictwo ANTYK,
Kęty 2002, XIX, 5.

[20] Tamże, IV, 3.

[21] Tamże, XIX, 3.

[22] ks. Stanisław Jóźwiak, s. 67.

[23] Tamże, s. 68.

[24] Por. Tamże, s. 70-71.

[25] Tamże, s. 71; por. Doc. Christ. 1,

[26] ks. Stanisław Jóźwiak, s. 70, przypis 26; o niewolnictwie czytaj
szczególnie s. 170-172.

[27] św. Augustyn, Państwo Boże, 2,19.

[28] ks. Stanisław Jóźwiak, s. 69.

[29] Tamże, s. 70.

[30] Patrz przypis 26.

[31] św. Tomasz z Akwinu, O królowaniu – królowi Cypru, przeł. Mateusz
Matyszkowicz, Ośrodek Myśli Politycznej,  Wyższa Szkoła Europejska im. ks.
Józefa Tischnera, Kraków 2006, ; por. Kompendium Nauki Społecznej Kościoła,
393, oraz przypis 800;

[32] Rdz 4, 17.

[33] św. Tomasz z Akwinu, Sententia Libri Politicorum I, 1 za Jacek Grzybowski,
Miecz i Pastorał. Filozoficzny uniwersalizm sporu o charakter władzy. Tomasz z
Akwinu i Dante Alighieri, Wydawnictwo ANTYK, Kęty 2006, s. 291.

[34] Jan Paweł II, Pamięć i tożsamość. Rozmowy na przełomie tysiącleci,
Wydawnictwo Znak , Kraków 2005, s. 23.

[35] Tamże, -24.
Tomasz Rowiński/

Podobał Ci się artykuł? Wesprzyj Frondę »

Kardynał z Mjanmy: Religia jest kluczowa w budowaniu pokoju
Kardynał z Mjanmy: Religia jest kluczowa w budowaniu pokoju
Świat reaguje na działania USA. Hiszpania chce być mediatorem, Kolumbia wysyła
wojska
Świat reaguje na działania USA. Hiszpania chce być mediatorem, Kolumbia wysyła
wojska
Co dalej z Wenezuelą? Sekretarz stanu zdradził plany USA
Co dalej z Wenezuelą? Sekretarz stanu zdradził plany USA
Zima sparaliżowała infrastrukturę. Dworczyk: Obecny rząd ma poważny problem
Zima sparaliżowała infrastrukturę. Dworczyk: Obecny rząd ma poważny problem
„Trzymał krzyż w dłoni a ogień go ominął”. Niezwykłe świadectwo dot. tragedii w
Szwajcarii
„Trzymał krzyż w dłoni a ogień go ominął”. Niezwykłe świadectwo dot. tragedii w
Szwajcarii
Premier o wydarzeniach w Wenezueli: Będziemy reagować
Premier o wydarzeniach w Wenezueli: Będziemy reagować
Skandal w szkole w Kielnie. Nauczycielka wyrzuciła krzyż do kosza
Skandal w szkole w Kielnie. Nauczycielka wyrzuciła krzyż do kosza
Cud kwitnących w grudniu śliw w Bra – diecezja turyńska
Cud kwitnących w grudniu śliw w Bra – diecezja turyńska
[WIDEO] Wybuch w Szwajcarii. „To pokolenie samo się zaora”
[WIDEO] Wybuch w Szwajcarii. „To pokolenie samo się zaora”
Pierwsza sobota miesiąca. Maryja: "Przybędę z łaskami''
Pierwsza sobota miesiąca. Maryja: "Przybędę z łaskami''
Trump: Maduro został pojmany i wywieziony
Trump: Maduro został pojmany i wywieziony
Ekspert: Podczas takich ataków próby zabicia polityków i generalicji to standard
Ekspert: Podczas takich ataków próby zabicia polityków i generalicji to standard
„Godziny Maduro są policzone”
„Godziny Maduro są policzone”
Rosja reaguje na amerykański atak na Wenezuelę
Rosja reaguje na amerykański atak na Wenezuelę
Wenezuelskie wojska na ulicach Caracas
Wenezuelskie wojska na ulicach Caracas
Amerykańskie naloty na Wenezuelę. Maduro wprowadza stan wyjątkowy
Amerykańskie naloty na Wenezuelę. Maduro wprowadza stan wyjątkowy
Słowo Boże na poranek. „Ja to ujrzałem i daję świadectwo, że On jest Synem
Bożym”
Słowo Boże na poranek. „Ja to ujrzałem i daję świadectwo, że On jest Synem
Bożym”
Bezczelne słowa Czarzastego. Marszałek próbuje obrazić prezydenta
Bezczelne słowa Czarzastego. Marszałek próbuje obrazić prezydenta
Ukraiński wywiad: Rosjanie przygotowują krwawą prowokację
Ukraiński wywiad: Rosjanie przygotowują krwawą prowokację
Trudna noc przed kierowcami. Klimczak: Służby w gotowości
Trudna noc przed kierowcami. Klimczak: Służby w gotowości
Nowy burmistrz Nowego Jorku wykonał salut rzymski?
Nowy burmistrz Nowego Jorku wykonał salut rzymski?
Tak wyglądał dworzec w Mławie. Premier myślał, że to… fejk
Tak wyglądał dworzec w Mławie. Premier myślał, że to… fejk
„Mamy do czynienia z kryptodyktaturą”. Prof. Karski o rządach Tuska
„Mamy do czynienia z kryptodyktaturą”. Prof. Karski o rządach Tuska
Z Internetu: Tym razem Tusk sam się ograł
Z Internetu: Tym razem Tusk sam się ograł
Eksplozja w szwajcarskim kurorcie. Wśród rannych jest Polak
Eksplozja w szwajcarskim kurorcie. Wśród rannych jest Polak
Piotr Semka dla Frondy: Pani arcybiskup chce płacić
Piotr Semka dla Frondy: Pani arcybiskup chce płacić
Walka z „mową nienawiści”. Minister Żurek powoła specjalne jednostki w
prokuraturach
Walka z „mową nienawiści”. Minister Żurek powoła specjalne jednostki w
prokuraturach
Rząd Tuska stawia na polskie firmy? „Niesamowite są te łgarstwa”
Rząd Tuska stawia na polskie firmy? „Niesamowite są te łgarstwa”
Tusk cieszy się z sondażu, który… zwiastuje koniec jego rządów
Tusk cieszy się z sondażu, który… zwiastuje koniec jego rządów
Rząd próbował zrzucić winę na kierowców. Przewoźnicy odpowiadają
Rząd próbował zrzucić winę na kierowców. Przewoźnicy odpowiadają
iMac w szkole i na uczelni – dlaczego nauczyciele i wykładowcy coraz częściej
wybierają sprzęt Apple? [Materiał promocyjny]
iMac w szkole i na uczelni – dlaczego nauczyciele i wykładowcy coraz częściej
wybierają sprzęt Apple? [Materiał promocyjny]
Oto, najbardziej wyludniające się polskie miasta
Oto, najbardziej wyludniające się polskie miasta
Zachodnia Ukraina nadal czci Banderę
Zachodnia Ukraina nadal czci Banderę
„Ludzie palili się od stóp do głów”. Wstrząsające relacje świadków sylwestrowej
tragedii
„Ludzie palili się od stóp do głów”. Wstrząsające relacje świadków sylwestrowej
tragedii
Czy polscy katolicy mają na kogo głosować? Zaskakujące wyniki sondażu
Czy polscy katolicy mają na kogo głosować? Zaskakujące wyniki sondażu
87 lat temu zmarł Roman Dmowski - ojciec Niepodległej Polski
87 lat temu zmarł Roman Dmowski - ojciec Niepodległej Polski
Rośnie liczba chrześcijan w Izraelu
Rośnie liczba chrześcijan w Izraelu
Lębork. Antyterroryści w akcji, mężczyzna przetrzymywał kobietę
Lębork. Antyterroryści w akcji, mężczyzna przetrzymywał kobietę
Turyści na dwóch kółkach: Jak infrastruktura rowerowa napędza lokalną
gospodarkę? [Materiał promocyjny]
Turyści na dwóch kółkach: Jak infrastruktura rowerowa napędza lokalną
gospodarkę? [Materiał promocyjny]
Liliana Sonik: Wielu w Europie może nam zazdrościć
Liliana Sonik: Wielu w Europie może nam zazdrościć
Stubb: Wspólnie dopilnujemy, aby Rosja nigdy więcej nie zaatakowała żadnego z
sąsiadów
Stubb: Wspólnie dopilnujemy, aby Rosja nigdy więcej nie zaatakowała żadnego z
sąsiadów
6 milionów złotych w 3 lata - tak działają w Polsce ukraińskie cybergangi
6 milionów złotych w 3 lata - tak działają w Polsce ukraińskie cybergangi
Kuźmiuk: Tusk i Domański byli purpurowi ze złości
Kuźmiuk: Tusk i Domański byli purpurowi ze złości
